<CHAPTER ID="007">
Valg af Europa-Parlamentets formand
<SPEAKER ID="011" NAME="Formanden">
I henhold til forretningsordenen skal vi vælge formanden her i formiddag. I henhold til forretningsordenens artikel 13 foretages indstillingen af kandidater til posten som formand for Europa-Parlamentet af en politisk gruppe eller mindst 40 medlemmer. Indstillingen kan kun ske med de pågældendes samtykke.
<P>
Jeg har i overensstemmelse med forretningsordenens bestemmelser modtaget følgende kandidaturer til posten som formand for Europa-Parlamentet:
<P>
Jerzy Buzek
<P>
Eva-Britt Svensson
<P>
Kandidaterne har meddelt mig, at de accepterer deres indstilling. Begge kandidater vil nu kort introducere sig selv. Først fru Svensson.
<SPEAKER ID="012" NAME="Eva-Britt Svensson" AFFILIATION="GUE/NGL">
(SV) Hr. formand, mine damer og herrer! Jeg vil gerne ønske alle mine kolleger tillykke med den tillid, som borgerne i de enkelte medlemsstater har udvist. Det er en meget stor tillid, og vi har alle således også et meget stort ansvar for at leve op til borgernes forventninger og krav om nødvendige ændringer og for at opbygge et borgernes Europa. Det vigtigste instrument for vores borgere er demokrati, retten til at vælge deres repræsentanter. Et fuldgyldigt demokrati indebærer ikke kun retten til at stemme. Der skal være offentlighed, gennemsigtighed og en åben debat.
<P>
Jeg vil derfor gerne understrege, at det nu er yderst vigtigt, at vi ændrer førstebehandlingsproceduren. Vi skal tage den tillid, der vises Parlamentet, alvorlig, og sikre den åbenhed, der også er påkrævet under førstebehandlingen.
<P>
Vi står over for enorme udfordringer, nemlig en økonomisk krise med høj arbejdsløshed, øget udstødelse og social utryghed. Vi har en klimakrise, der allerede har skabt klimaflygtninge. Det er som sædvanlig de fattigste, der rammes først og hårdest. Vi ser uretfærdighed og fattigdom over alt i EU og i resten af verden. Der findes imidlertid politiske løsninger på disse kriser, men de kræver en ny politik. Den politik, der er blevet ført hidtil, har ikke løst de problemer, som vi har været ansvarlige for at løse. På mange områder har den tværtimod medvirket til at skabe kriserne.
<P>
Vi har brug for en ny politik. Vi har brug for en politik, der fremmer et socialt Europa, en politik, der fremmer arbejdstagernes ret til beskyttelse mod social dumping. Vi har brug for en politik, der bekæmper social marginalisering og fattigdom. Vi har brug for en politik, der sikrer alle borgernes deltagelse. Vi har brug for en politik, der ikke forskelsbehandler nogen borger, uanset etnisk oprindelse, handicap, køn, alder eller seksuel orientering. Jeg ønsker et EU, der beskytter alle borgernes interesser.
<P>
Jeg ønsker en politik, der skaber nye arbejdspladser - nye grønne arbejdspladser. Vi skal investere i grøn teknologi, der - ud over at skabe de arbejdspladser, der er behov for - også vil medvirke til at skabe vækst og bremse klimaændringerne, hvilket er en af de grundlæggende vigtigste opgaver, som menneskeheden og Europa står over for.
<P>
Jeg ønsker et EU, der påtager sig ansvaret for at sikre en retfærdig og ansvarlig international handel. Jeg ønsker et EU med en human asyl- og indvandringspolitik, der beskytter indvandrere og deres rettigheder. Jeg ønsker et mangfoldigt Europa. Sådan skaber vi udvikling. Jeg ønsker et mangfoldigt Europa, hvor alle borgere beskyttes. Jeg ønsker et Europa, et EU, der tager ansvar for menneskerettighederne. Når menneskerettighederne undertrykkes - uanset hvor i verden det sker - kan vi aldrig nogensinde gå på kompromis. Disse rettigheder er ukrænkelige, og det gælder for hvert eneste menneske. Menneskerettighederne er altid ukrænkelige, uanset om der er tale om ytringsfrihed, offentlig adgang, privatlivets fred eller andre rettigheder. Det er vores ansvar at forsvare menneskerettighederne, uanset hvor i verden de er truet.
<P>
Det glædede mig at høre formanden sige, at kvindernes repræsentation i Europa-Parlamentet steg ved valget i juni. Dette er resultatet af en fælles indsats fra både mænd og kvinder. Vi samarbejdede om at øge kvindernes repræsentation. Vi vil nu gå et skridt videre og sikre, at vi øger kvindernes indflydelse, også når der er tale om ansvarsposter i Parlamentet og i de øvrige EU-institutioner. Dette er vores chance. Vi kan i fællesskab vise borgerne i EU, at vi påtager os et ansvar, og vise, at vi er ved at skabe et moderne, mangfoldigt samfund.
<P>
I dag har de enkelte medlemmer indflydelse gennem deres stemmeafgivelse. De kan sende et stærkt budskab til vores borgere om, at vi er ved at opbygge et borgernes Europa, et socialt Europa, vise borgerne og omverdenen, at EU er parat til at påtage sig et ansvar for den globale uretfærdighed, menneskerettighederne og det globale miljø, og vise, at vi gennem vores stemmeafgivelse kan sende det budskab, som de europæiske borgere forventer af Europa-Parlamentet.
<P>
(Bifald)
<SPEAKER ID="013" NAME="Jerzy Buzek" AFFILIATION="PPE">
- (PL) Hr. formand, repræsentanterne for Rådet og Kommissionen, mine damer og herrer! Lad os for det første ønske os selv tillykke med vores møde her. Vi repræsenterer en halv milliard indbyggere på dette kontinent - et betydeligt ansvar.
<P>
Jeg vil gerne sige et par ord om mig selv. Jeg er videnskabsmand af profession. Jeg indledte mine politiske aktiviteter i 1980 i fagforeningen Solidarność, der kæmpede for frihed og menneske- og borgerrettigheder.
<P>
(Bifald)
<P>
Kampen for menneske- og borgerrettigheder har altid været omdrejningspunktet for mine aktiviteter. Jeg var premierminister i Polen i perioden 1997-2001. I fire år forhandlede vi om Polens tiltrædelse af EU. Jeg har været medlem af Europa-Parlamentet siden 2004. Jeg har beskæftiget mig med forskning, innovation og nye teknologier og senere hen med energisikkerhed, klimaændringer og bekæmpelsen af klimaændringer samt med det østlige partnerskab. Disse spørgsmål er rent faktisk også vores prioriterede områder i denne valgperiode.
<P>
Vi må ikke glemme, at vi befinder os i en krisesituation, og at vores borgere først og fremmest forventer, at vi løser denne krise. Vi må heller ikke glemme at strømline vores parlamentariske aktiviteter, en proces, der allerede er blevet indledt med de tiltag, der er blevet gjort i løbet af de seneste år. Vi kan kun nå dette mål, hvis Lissabontraktaten vedtages i sin helhed. Det vil gøre det nemmere for os at være mere effektive og mere produktive og give os mulighed for at spille en rolle globalt. Vi har en række forpligtelser, nemlig Middelhavsområdet, det østlige partnerskab, Latinamerika, den strategiske alliance med USA og nye stormagter på den globale scene. Dette er vores største udfordringer, og derfor vil Lissabontraktaten være et enestående redskab til at imødegå disse udfordringer.
<P>
Endelig vil jeg gerne understrege, at den vigtigste krise, som vi skal tackle - og som vi skal erkende, uanset hvor vanskeligt det måtte være - er vores borgeres manglende tillid. Vi er nogle gange nødt til at forholde os meget kritisk til hinanden for at afhjælpe vores svagheder. Ofte forstår borgerne ikke, hvad vi laver. Vi må gøre vores yderste for at ændre denne situation. Det er først og fremmest vores ansvar som medlemmer af Europa-Parlamentet, da vi tager hertil hver uge fra vores respektive valgkredse i hele Europa og vender hjem, når ugen er omme. Vi ved bedre end nogen, hvilke problemer vores vælgere har, og hvad de forventer. Lad os først og fremmest håbe, at dette sker, idet det i så fald vil blive nemmere for os at imødegå de udfordringer, vi står over for.
<P>
(Bifald)
<P>
(Afstemning og optælling af stemmer: se protokollen)
<P>
(Mødet udsat kl. 11.00 af hensyn til stemmeoptællingen og genoptaget kl. 11.45)
<SPEAKER ID="015" NAME="Formanden">
Jeg vil nu læse resultaterne af afstemningen op.
<P>
Antal deltagere i afstemningen: 713
<P>
Blanke eller ugyldige stemmesedler: 69
<P>
Afgivne stemmer: 644
<P>
Absolut flertal: 323
<P>
Jerzy Buzek fik 555 stemmer.
<P>
(Kraftigt og vedvarende bifald)
<P>
Eva-Britt Svensson fik 89 stemmer.
<P>
(Bifald)
<P>
Jerzy Buzek har således opnået et absolut flertal af de afgivne stemmer. Jeg vil derfor på mit eget modersmål gentage det, jeg forsøgte at sige på polsk. Jeg vil gerne ønske hr. Buzek oprigtigt tillykke med det overbevisende valg og ønske ham held og lykke med den vidunderlige post, som han nu skal overtage, og jeg vil bede ham sætte sig her i formandsstolen.
<P>
(Bifald)
<SPEAKER ID="017" NAME="Formanden">
Mine damer og herrer! Tak fordi De har valgt mig til formand for Europa-Parlamentet. Det er en enorm udfordring og en stor ære for mig. Tak til de medlemmer, der stemte på mig. Jeg vil gøre alt for at leve op til deres tillid. Jeg vil forsøge at overbevise de medlemmer, der ikke stemte på mig. Jeg ønsker at samarbejde med alle, uanset politisk overbevisning. Jeg regner med Deres støtte.
<P>
Fru Svensson! Tak fordi De stillede op, og for vores drøftelser. Jeg vil gerne sige til Mario Mauro og Graham Watson, der stillede op og trak deres kandidaturer tilbage på et tidligt tidspunkt for at styrke sammenholdet i Europa-Parlamentet, at det var en klog gestus.
<P>
Hr. Mauro! Jeg ved, at De er meget optaget af menneskerettighederne. Solidarność blev dannet i mit hjemland, en stor menneskerettighedsbevægelse, ...
<P>
(Bifald)
<P>
...hvilket var muligt takket være Johannes Paul II's støtte. Menneskerettighederne vil også være en prioritet for mig.
<P>
Hr. Watson! De talte om nødvendigheden af forandring i Europa-Parlamentet, om behovet for reform, om behovet for at inddrage vores borgere, der bliver mere og mere udeltagende, i det europæiske projekt. Jeg vil sikre, at vi i fællesskab gør vores yderste for at ændre denne situation.
<P>
(Bifald)
<SPEAKER ID="019" NAME="Joseph Daul" LANGUAGE="FR">
Hr. formand! Det var uventet, men jeg tror, at alle her glæder sig over, at Europa-Parlamentet for første gang ikke længere er opdelt i et Øst- og et Vesteuropa. Vi har ganske enkelt ét Europa, der symboliseres af vores formand, som er til stede i mødesalen i dag.
<P>
(Bifald)
<P>
Det er et forenet Europa, og det er også vores ansvar, som De understregede lige før. Mit ønske for Dem og for Europa er, at vi glemmer Øst-Vest-diskussionen under Deres formandskab de næste to et halvt år, og at vi kun taler om et forenet Europa.
<SPEAKER ID="020" NAME="Martin Schulz" LANGUAGE="DE">
Hr. formand! Jeg vil gerne ønske Dem tillykke med valget. Vi støttede Deres kandidatur, og selv om vi bør være forsigtige med ikke at misbruge udtrykket "historisk øjeblik", mener jeg, at det rent faktisk er et historisk øjeblik, at De blev valgt som formand for Europa-Parlamentet.
<P>
(Bifald)
<P>
Det forhold, at det 20 år efter Berlinmurens fald, seks år efter Polens tiltrædelse af EU sammen med mange andre Central- og Østeuropæisk lande - en proces, som De trods alt selv indledte som premierminister i Polen, da tiltrædelsesforhandlingerne fandt sted i Deres embedsperiode - 20 år efter, at der blev sat en stopper for opdelingen af verden i to stærkt bevæbnede blokke og de stalinistiske diktaturer i de stater, som skulle lide 40 år længere under disse diktaturer, end Vesteuropa gjorde under de fascistiske diktaturer, 20 år senere er helt naturligt, at medlemmer fra Polen, Ungarn, de baltiske stater, Den Tjekkiske Republik eller Slovakiet sidder sammen med medlemmer fra Frankrig, Portugal, Finland, Tyskland, Østrig og Italien i Europa-Parlamentet, og at vi kan vælge en repræsentant for Solidarność, en demokratisk valgt leder af en polsk regering, som formand for Europa-Parlamentet på grundlag af et frit, hemmeligt og retfærdigt valg - det er efter min opfattelse et historisk øjeblik, der viser, at Europa - dette mægtige kontinent, hvor 27 stater har forenet sig i EU - rent faktisk repræsenterer noget, nemlig at drømmen om demokrati kan blive til virkelighed, hvis vi ikke blot drømmer, men også aktivt forfølger drømmen, som De har gjort.
<P>
Jeg mener derfor, at Deres formandskab også er en appel til alle os, og at de værdier, der dannede grundlag for Unionen, er de værdier, der gjorde det muligt at få bugt med diktatorerne og diktaturerne. Det er min gruppes ønske, at Deres formandskab vil være baseret på disse værdier. Tillykke.
<P>
(Bifald)
<SPEAKER ID="021" NAME="Guy Verhofstadt" LANGUAGE="EN">
Hr. formand! Jeg vil først og fremmest gerne ønske Dem tillykke med valget på vegne af ALDE-Gruppen. Jeg vil gerne understrege, at De har ALDE-Gruppens fulde opbakning under Deres arbejde i de kommende år. Deres opgave er efter vores opfattelse at skabe et mere integreret EU og et EU, der anvender fællesskabsmetoden.
<P>
De er blevet formand på et meget vanskeligt tidspunkt. Vi er nødt til at ratificere Lissabontraktaten, og vi er nødt til at fastlægge en fælles strategi til imødegåelse af den økonomiske og finansielle krise. Det er en enorm opgave, og De har vores gruppes fulde opbakning. De skal vide, at et stort proeuropæisk flertal i Europa-Parlamentet står bag Dem. Det skal De vide.
<P>
(Bifald)
<P>
Vi beder Dem blot om at bruge dette store proeuropæiske flertal og om at bringe Europa videre og give klart udtryk for Deres holdninger i Det Europæiske Råd, som De kender lige så godt som mig. Jeg håber, at De kan gøre Deres indflydelse gældende i Rådet, og at De også kan tilføre denne institution mere "Europa".
<P>
(Bifald)
<SPEAKER ID="022" NAME="Rebecca Harms" LANGUAGE="DE">
Hr. formand! I lighed med de tidligere talere vil jeg også gerne lykønske Dem på vegne af min gruppe. Vi glæder os også meget over, at De er blevet valgt.
<P>
Jeg mener, at De underdriver en smule, når De siger, at De er beæret over at overtage formandsposten, som vi har valgt Dem til i dag. Det er tværtimod en ære for os at have Dem som formand - det er i hvert fald holdningen i Gruppen De Grønne/Den Europæiske Fri Alliance. Alt det, De har gjort i Deres politiske karriere, har ført Dem frem til Deres nuværende post, og vi sætter alle vores lid til Dem. Jeg er ikke sikker på, at det vil være muligt at overvinde den kløft, der stadig eksisterer mellem Øst og Vest, på to et halvt år, men vi kan efter min opfattelse med Dem som formand for Parlamentet forstærke broerne mellem Øst og Vest.
<P>
Medlemsstaterne fra Vesteuropa bør efter min opfattelse gøre sig klart, at Polen er placeret midt på kontinentet, at De kommer fra et land, der er centralt placeret på kontinentet, og at det nu er nødvendigt at intensivere bestræbelserne på at styrke forbindelserne med Østlandene betydeligt. De har det bedste udgangspunkt for at gøre dette. Jeg glædede mig meget over Deres udtalelse om, at det er nødvendigt, at vi kommer tættere på borgerne. Vi i Gruppen De Grønne vil altid bakke op om Deres tiltag på dette område. Det er vigtigt at styrke Europa indefra, men det er også vigtigt at tænke på Europa i en bredere kontekst.
<P>
Jeg vil gerne give udtryk for endnu et personligt ønske. Jeg lærte Dem rigtig godt at kende på gaderne og pladserne i Kiev under Orangerevolutionen - og De var allerede på dette tidspunkt en meget modig politiker, og vi må ikke glemme Ukraine i vores overvejelser omkring landene øst for EU. Det er også nødvendigt at forbedre situationen der. Under europamesterskaberne i fodbold - der er lige på trapperne, og som Polen og Ukraine er værter for - kunne jeg godt tænke mig at se en eller to kampe med Dem.
<P>
Jeg ønsker Dem held og lykke med Deres nye rolle!
<P>
(Bifald)
<SPEAKER ID="023" NAME="Timothy Kirkhope" LANGUAGE="EN">
Hr. formand! Jeg vil gerne ønske Dem tillykke med formandskabet, og jeg glæder mig navnlig over, at De i Deres udtalelser kom ind på historien i lighed med en række andre talere. Det virker helt sikkert, som om De vil værdsætte de frihedsrettigheder, som Europa-Parlamentet ønsker at have, nemlig ytringsfriheden, men også friheden til at se fremad, til forandring og reform i Europa, og at De erkender, at Europa-Parlamentet er nødt til at forandre sig i takt med Europa.
<P>
Det forhold, at De har en fortid, som De med rette er stolt af, fra 1980 i Solidarność og fremefter, hvor De bragte Polen ind i NATO og herefter indledte forhandlingerne om medlemskab af EU, viser, at De er klar over, hvilke forandringer der er brug for i Europa i dag.
<P>
Vi hilser Dem velkommen. Vi vil gøre vores yderste for at støtte Dem i det arbejde, som De har påtaget Dem.
<P>
(Bifald)
<SPEAKER ID="024" NAME="Lothar Bisky" LANGUAGE="DE">
Hr. formand! Det glæder mig, at en nabo fra Polen er blevet formand for Europa-Parlamentet. Jeg kommer fra Østtyskland og arbejder i nærheden af Słubice. Słubice og Frankfurt/Oder er begge en del af et forenet Europa.
<P>
Jeg vil gerne takke Dem, fordi De har lagt særlig vægt på den fortsatte integration af Øst- og Vesteuropa. Der skal stadig gøres en stor indsats på dette område, hvilket vi alle er klar over. Jeg ønsker imidlertid også at understrege, at De kan yde et vigtigt bidrag til samarbejdet og den kulturelle mangfoldighed i Europa i form af polsk kultur.
<P>
Jeg håber, at jeg snart vil få lejlighed til at drøfte dette spørgsmål mere indgående med Dem. Jeg er gået i gang. To af mine sønner taler polsk. Jeg havde den ære at overrække Andrzej Wajda-filmprisen til instruktør Andreas Dresen og at tale ved denne lejlighed. Andrzej Wajda og andre polske instruktører er repræsentanter for europæisk kultur. Jeg håber, at Vesteuropa og Østeuropa ikke vil glemme de særlige præstationer inden for østeuropæisk kultur.
<P>
De har vores respekt og vores støtte!
<SPEAKER ID="025" NAME="Nigel Farage" LANGUAGE="EN">
Hr. formand! Jeg vil gerne lykønske Dem med valget, selv om jeg føler, at det her til formiddag mere mindede om en paveindsættelse. Hvis Europa-Parlamentet var et rigtigt parlament, ville det rent faktisk have valgt formanden på grundlag af kompetencer, og der ville ikke være de sædvanlige store gruppedannelser. Det er en skam.
<P>
Jeg mener ikke, at disse tegn på forandringer er positive. Så sent som i går marcherede bevæbnede soldater fra Eurocorps rundt med det europæiske flag i gården udenfor, en form for EU-version af fanemarch. Vi havde et orkester, vi havde hymnen, vi havde et kor, og i dag startede vi med hymnen, ikke sandt? Det er det samme flag og den samme hymne, som De sagde var blevet droppet, efter at franskmændene og hollænderne meget fornuftigt sagde nej til den frygtede EU-forfatning.
<P>
De foregiver ikke engang længere. De buser frem med alle statssymbolerne og forsøger samtidig at lyve over for og snyde irlænderne ved at give dem en række garantier, der ikke er det papir værd, som de er skrevet på. Jeg kan imidlertid fortælle Dem, at mange af os i Gruppen for Europæisk Frihed og Demokrati vil gøre vores yderste for at hjælpe nejsiden under den irske folkeafstemning.
<P>
(Kraftig uro)
<P>
Det europæiske demokratis fremtid hviler tungt på irlændernes skuldre.
<P>
De kæmpede imod Sovjetunionen. De kæmpede for demokrati. De kæmpede for national selvbestemmelse. Hvis De bliver ved med at ignorere den demokratiske stemme i lande som Frankrig, Nederlandene og Irland, vil De forvandle EU til netop den union, som De kæmpede så hårdt imod. De bør lytte til folket.
<P>
(Blandede reaktioner)
<SPEAKER ID="026" NAME="Formanden">
Hr. Farage! Tak for Deres indlæg. Den europæiske parlamentarisme har altid været et forum, hvor der er plads til forskellige holdninger. Det er grundlaget for vores drøftelser i Europa. De talere, der ønskede at få ordet, har nu talt, men jeg tror, at formanden for Kommissionen, José Manuel Barroso, gør tegn til, at han ønsker at sige et par ord. Ordet er Deres.
<SPEAKER ID="027" NAME="José Manuel Barroso" LANGUAGE="FR">
Hr. formand! Jeg vil gerne på egne og Kommissionens vegne ønske Dem oprigtigt tillykke med valget til formand for Europa-Parlamentet.
<P>
Gennem de valg, De har truffet, har De modigt forsvaret frihed, demokrati og retsstatsprincippet med det formål at medvirke til at indføre disse værdier i Deres hjemland, Polen. Deres politiske karriere mundene ud i posten som premierminister, inden De blev valgt ind i Europa-Parlamentet. De er den første formand for Europa-Parlamentet fra en medlemsstat i Central- og Østeuropa. De indtræder i dag i Deres nye rolle som formand for Europa-Parlamentet bestyrket af disse værdifulde, enestående erfaringer og de værdier, som De værner om.
<P>
20 år efter Berlinmurens fald og fem år efter udvidelsen er valget af Dem som formand en sejr for et forenet Europa. Vi er mange her, der kender Dem og sætter pris på Deres personlighed, Deres politiske visioner og Deres kampagnearbejde. Vi er lige så mange, der mener, at Deres personlige kvaliteter helt naturligt gør, at De vil falde ind i rollen som en formand, der aktivt og engageret forsvarer Europas og borgernes interesser. I lyset af Deres erfaringer og Deres værdier vil overdragelsen fra formand Pöttering - der kender denne institution bedre end nogen - til Dem blive harmonisk. Jeg vil gerne ønske hr. Pöttering held og lykke, nu hvor han fratræder. Han har varetaget sin opgave med overordentlig stor værdighed og med en urokkelig tro på Europa.
<P>
I en vanskelig periode og i lyset af vores komplekse politiske model er vi mere end nogensinde nu nødt til at arbejde i en positiv, konstruktiv og fælles ånd for at bringe Europa videre. Parlamentets indflydelse og beføjelser vil også blive styrket med Lissabontraktaten, som et overvældende flertal i Europa-Parlamentet og Kommissionen ønsker at vedtage. En traktat, der allerede er blevet vedtaget af 26 parlamenter i EU, bør rent faktisk respekteres af alle medlemmerne af Europa-Parlamentet.
<P>
Vores institutioner er nødt til at styrke hinanden af hensyn til det europæiske projekt. Dette gælder navnlig for forholdet mellem Europa-Parlamentet og Kommissionen. Vi er fuldt ud klar over, at det er dette samarbejde mellem vores to institutioner, der bringer det europæiske projekt videre.
<P>
Afslutningsvis vil jeg blot ønske Dem og det nyvalgte Europa-Parlament held og lykke med opbygningen af et Europa, der i højere grad fremmer værdier som frihed og solidaritet.
<SPEAKER ID="028" NAME="Bruno Gollnisch" AFFILIATION="NI">
(FR) Hr. formand! Jeg havde indstillet mig på, at jeg til en vis grad ville blive overset i lighed med de øvrige løsgængere, på hvis vegne jeg helt sikkert taler, når jeg lykønsker Dem, hvilket De fortjener. Jeg er dog nødt til at sige, at jeg ikke støtter den måde, De blev valgt på, eftersom Deres triumfvalg på sin vis er resultatet af en aftale mellem de to største grupper i Europa-Parlamentet, der foregiver at være i opposition til hinanden, når der er valg, og herefter styrer Europa-Parlamentet i fællesskab de næste fem år.
<P>
Jeg håber, at denne sejr er Deres, at De ikke vil underlægge Dem disse to store grupper, at De er i stand til at forsvare mindretalsrettighederne, navnlig systemkritikernes rettigheder, systemkritikere som os, dem, der er bekymret over den økonomiske globaliserings indvirkning på deres identitet og over den universelle sammenblanding af personer, varer og kapital, der ikke mener, at dette nødvendigvis er en fordel, og der fordømmer den ubegrænsede forøgelse af EU's beføjelser på bekostning af deres nationale frihedsrettigheder.
<P>
Vi er på en vis måde systemkritikere, som De var engang. Vi håber, at De vil beskytte systemkritikernes rettigheder, og navnlig at De vil lægge stor vægt på overholdelsen af denne forretningsorden, der ikke bør ændres systematisk, da det er klart, at den kan være til fordel for dem, der efter min opfattelse er de sande forsvarere af de europæiske nationers frihedsrettigheder.
<P>
(Bifald)
