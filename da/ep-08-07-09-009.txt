<CHAPTER ID="009">
De europæiske satellitbaserede radionavigationsprogrammer (EGNOS et Galileo) (underskrivelse af retsakten)
<SPEAKER ID="253" NAME="Formanden">
Hr. formand for Rådet, fru kommissær, mine damer og herrer! Med denne offentlige underskrivelse af retsakten om Galileoprogrammet understreger vi den betydning, som vi tillægger de europæiske satellitbaserede radionavigationsprogrammer EGNOS og Galileo. Den forordning, der bliver underskrevet i dag, er et glimrende eksempel på, at mange mål kun kan nås inden for rammerne af EU og ikke af de enkelte medlemsstater på egen hånd. EGNOS og Galileo kan og vil give EU midlerne til at etablere et europæisk alternativ og supplement til andre systemer. Samtidig giver de os mulighed for at forbedre vores virksomheders konkurrenceevne på store strategiske teknologiområder.
<P>
Galileo skal bestå af et net af 30 satellitter og en kontrolinfrastruktur på jorden. Indholdet af den forordning, som vi underskriver i dag, er resultatet af forhandlinger mellem de europæiske institutioner, som fik en vellykket afslutning under førstebehandlingen.
<P>
Institutionerne fandt løsninger, der gjorde det muligt at etablere et sådant meget komplekst teknisk system, navnlig ved at blive enige om en fællesskabsfinansiering på 3,4 milliarder euro. Som følge heraf kan Galileo være driftsklart senest fra 2013.
<P>
Som formand for Europa-Parlamentet vil jeg især takke formanden for Udvalget om Industri, Forskning og Energi, Angelika Niebler, og Europa-Parlamentets ordfører, Etelka Barsi-Pataky, for deres vellykkede indsats og det slovenske formandskab for dets store engagement i denne meget vigtige strategiske sag.
<P>
(Bifald)
<P>
Jeg håber også, at denne offentlige underskrivelse vil understrege, at vi agter at arbejde energisk og engageret videre for at opnå konkrete fremskridt for borgerne. Jeg takker Dem for at være til stede her i dag, og jeg takker for opmærksomheden.
<P>
Nu giver jeg ordet til repræsentanten for Rådet, Jean-Pierre Jouyet.
<P>
(Bifald)
<SPEAKER ID="254" NAME="Jean-Pierre Jouyet" LANGUAGE="FR">
Hr. formand, fru kommissær, mine damer og herrer! Det bliver nu muligt at få præcise oplysninger om position og tid med det satellitbaserede radionavigationssystem, som EU og Den Europæiske Rumorganisation har iværksat. Jeg vil tilslutte mig formandens ros til det slovenske formandskab, som har bragt denne vanskelige aftale til en vellykket afslutning. Jeg vil også rose fru Niebler, formanden for Udvalget om Industri, Forskning og Energi, Deres ordfører og de ledende medlemmer af Europa-Parlamentet, som har muliggjort vedtagelsen af denne forordning.
<P>
Det er et stort fremskridt, at vi i dag vedtager denne forordning om Galileo. Den vil muliggøre etableringen og ibrugtagningen af det offentligt finansierede globale satellitbaserede positionsbestemmelsessystem. Som hr. Pöttering sagde, vil dette system være baseret på en konstellation af 30 satellitter og jordstationer, og det vil give brugere i mange sektorer oplysninger om deres position. Derfor er dette for mange af vores borgere et tegn på, at Europa virkelig gør fremskridt.
<P>
Det vil ikke bare sikre vores uafhængighed ved at give et signal, der kan erstatte det amerikanske GPS-signal, f.eks. når GPS-tjenesten er ude af drift, det er langt mere vidtrækkende, fordi det vil tilbyde tjenester, der ikke for øjeblikket er tilgængelige via GPS, f.eks. sporing af nødstedte mennesker, hvilket også er afgørende for den rolle, som Europa skal spille for sine borgere, og oprettelse af en livskritisk tjeneste, som især er velegnet til lufttrafikstyring. Galileo vil derfor skabe konkrete resultater i borgernes dagligdag.
<P>
Kommissionen og Den Europæiske Rumorganisation har indledt udvælgelsesproceduren for virksomheder, der skal være med til at gennemføre de forskellige arbejdspakker, som er udbudt for at indføre dette system. Etableringen af Galileo har naturligvis også stor betydning for de europæiske virksomheders konkurrenceevne.
<P>
Overordnet set vil styringen af Galileoprogrammet være underkastet Parlamentets og Rådets politiske kontrol. Jeg kan forsikre Dem for, at det franske formandskab er helt indstillet på at arbejde meget tæt sammen med Europa-Parlamentet. Det foreslår, at Det Interinstitutionelle Galileopanel, som omfatter de tre EU-institutioner - Kommissionen, Parlamentet og Rådet - mødes hurtigst muligt for at drøfte forudsætningerne for en vellykket gennemførelse af dette program, som er meget vigtigt for EU som helhed.
<SPEAKER ID="255" NAME="Formanden">
Mange tak, hr. Jouyet. Hr. Jouyet og jeg vil nu underskrive Galileoforordningen, og jeg vil bede kommissær Ferrero-Waldner, Angelika Niebler, formanden for Udvalget om Industri, Forskning og Energi, og Etelka Barsi-Pataky, ordføreren, om at slutte sig til os.
<P>
(Galileoforordningen blev underskrevet)
<P>
(Bifald)
