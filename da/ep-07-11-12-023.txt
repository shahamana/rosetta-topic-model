<CHAPTER ID="023">
Internationale regnskabsstandarder (forhandling) 
<SPEAKER ID="220" NAME="Formanden">
Næste punkt på dagsordenen er forslag til beslutning om internationale regnskabsstandarder.
<SPEAKER ID="221" NAME="Pervenche Berès  " LANGUAGE="FR">
Hr. formand, hr. kommissær! Der er en vis logik i rækkefølgen af forhandlingerne, fordi vi under denne forhandling skal tage stilling til, om den såkaldte IFRS-standard nr. 8 skal vedtages på europæisk plan eller ej.
<P>
Under en tidligere forhandling den 25. april 2007, hvor Parlamentet skulle tage stilling til denne standard, gav vi klart udtryk for, at vi ikke følte, at de rette omstændigheder var til stede. Det var der to årsager til.
<P>
Den første var, at vi netop havde sendt et meget klart signal til Kommissionen og Rådet om, at vi følte, at den konvergensproces, som EU var ved at indlede med lande uden for EU med henblik på anerkendelse af deres regnskabsstandarder, ikke blot kunne bestå i at kopiere de internationale standarder ind i deres standarder. Vi følte også, at konvergensprocessen burde være en gensidig proces.
<P>
I forbindelse med IFRS 8 havde vi en fornemmelse af, at det ikke var den vej, den internationale regnskabsorganisation fulgte, og vi ønskede at gøre offentligheden opmærksom på dette.
<P>
Den anden grund var, at mange mennesker, helt med rette tror jeg, advarede os om, at denne regnskabsstandard blev foreslået med henblik på alle brugere, dvs. revisorer, investorer og tilsynsmyndigheder, uden at der først var blevet foretaget en konsekvensvurdering.
<P>
Vi kender imidlertid Kommissionens og hr. Barrosos besættelse af regelmæssigt at få foretaget disse konsekvensvurderinger som led i indsatsen for en bedre lovgivning, som fungerer som en rettesnor for dem. Vi er af den opfattelse, at det, som gælder på europæisk plan, også bør gælde selvregulerende internationale standardiseringsorganer. Vi anmodede derfor Kommissionen om selv at foretage denne konsekvensvurdering, nu hvor ingen international instans havde foretaget den.
<P>
Kommissionen opfyldte sin formelle forpligtelse ved at forelægge konklusionerne af denne konsekvensvurdering for Økonomi- og Valutaudvalget i starten af september som aftalt. I fremtiden er vi ikke desto mindre nødt til at erkende, at omfanget af denne vurdering og måden, hvorpå parterne høres, uden tvivl må ændres for at forbedre bredden i repræsentationen af dem, som høres, så det ikke kun er regnskabsaflæggerne, dvs. dem, som udarbejder regnskaberne, der kommer til orde.
<P>
På grund af Parlamentets ønske om at skabe fremskridt i disse forhandlinger og muligvis også bidrage til, at de internationale standarder bliver udbredt i hele verden, ønsker det trods alt at vedtage IFRS 8 i dag, og det viser både Parlamentets forståelse af alvoren i proceduren for vedtagelse af regnskabsstandarderne og også dets ansvarsbevidsthed.
<P>
Nu hvor der indledes vigtige forhandlinger med USA om fastlæggelsen af betingelserne for landets egen vedtagelse af regnskabsstandarderne, er det vigtigt for os at vise, at vi selv er fast besluttet på at gøre det på en klar og ansvarlig måde.
<P>
Jeg håber, at Parlamentet vil vedtage IFRS 8 i morgen og samtidig kræve, at når standarden revideres - og det er IASB, International Accounting Standards Board, allerede i gang med - tages der højde for behovet for præcise finansielle oplysninger om koncerners reelle aktiviteter. Navnlig er mange ngo'er opmærksomme på, at gennem disse oplysninger vil der kunne gives et klarere billede af koncerners aktiviteter - f.eks. minedrift i bestemte geografiske områder eller på landebasis, såfremt der er tale om omfattende virksomhed - af hensyn til de personer, som er berørt af disse aktiviteter.
<P>
Endelig, og det er mit sidste punkt, vil jeg gerne endnu en gang sige til Kommissionen, at vi føler, at resultatet af denne procedure er en meget vigtig opfordring til at respektere Europas stemme, og til at sikre alle parter mulighed for at give udtryk for deres synspunkter, når der foretages konsekvensvurderinger.
<SPEAKER ID="222" NAME="Formanden">
Jeg vil gerne gøre Dem opmærksom på, at afstemningen ikke finder sted i morgen, men på onsdag.
<SPEAKER ID="223" NAME="Charlie McCreevy" LANGUAGE="EN">
Hr. formand! Jeg vil gerne sige varmt takt til Økonomi- og Valutaudvalget for det fortrinlige arbejde, de har udført i forbindelse med indførsel af International Financial Reporting Standard (IFRS) 8 - Driftssegmenter, den nye standard for segmentoplysninger.
<P>
Efter at International Accounting Standards Board (IASB) udgav standarden i november 2006, opstod der diskussion om, hvor velegnet IFRS er i en europæisk sammenhæng. Det var en nyttig diskussion. Vi var nødt til at sørge for, at EU ikke ville indføre en ny regnskabsstandard blot for at opnå konvergens med den tilsvarende amerikanske standard, men mest, fordi det forbedrer kvaliteten af regnskabsmæssige oplysninger og er befordrende for almenvellet i Europa.
<P>
Før Kommissionen og Parlamentet nåede frem til en endelig afgørelse, blev de i maj 2007 enige om, at Kommissionens tjenestegrene skulle gennemføre en analyse af de potentielle følger af at indføre IFRS 8. De gennemførte en offentlig høring i juli og august og indsamlede interessenternes holdninger til cost-benefit-virkningerne og den overordnede effekt af at indføre IFRS 8. Baseret på næsten 200 bidrag har mine tjenestegrene udarbejdet en rapport, som blev stillet til rådighed for Parlamentet den 10. september 2007. Rapportens hovedkonklusion er, at fordelene ved at indføre IFRS 8 vil opveje omkostningerne. Endvidere understregede mange bidragydere, at en hurtig godkendelse af IFRS 8 ville eliminere usikkerheden omkring behandlingen af årsregnskaber for den periode, der slutter i december 2007.
<P>
Lad mig understrege, at vi ikke har ignoreret de bekymringer, der blev udtrykt i forhold til indførslen af den såkaldte "ledelsesmetode", som giver ledelsen større spillerum end den eksisterende standard for segmentrapportering. Nogle bidragydere var bekymrede over, at IFRS 8 ikke indeholder strenge krav til detaljerede geografiske oplysninger, eftersom der angiveligt ikke kræves tilstrækkelige detaljer for hvert enkelt land. Drøftelser med bidragyderne afslørede imidlertid, at IFRS 8 snarere forventes at forbedre fremlæggelser af denne form for oplysninger. Endvidere lader det til, at specifikke forhold på dette område efter vores mening - og ifølge flertallet af respondenterne i vores høring - ikke kan løses ved hjælp af en regnskabsstandard for segmentoplysninger. Det kan bedre gøres ved yderligere at udvikle rammerne for aspekterne vedrørende virksomheders sociale ansvar.
<P>
Vi blev enige om, at IFRS 8 ikke skal indføres alene for at opnå konvergens, men vi mener, at det er afgørende også at betragte sagen i den større sammenhæng, der handler om, at EU indfører et sæt standarder, der virkelig er globale. For et par år siden var vi alle enige om, at Europa ikke skulle gå efter sine egne standarder, men i stedet støtte og fremme udviklingen af et sæt globale standarder af høj kvalitet som IFRS.
<P>
Vi arbejder på at forbedre ledelsen af IASB. Den 7. november udsendte Kommissionen, den amerikanske Securities and Exchange Commission og det japanske Financial Services Agency en fælles erklæring, hvori de bekendtgjorde, at de ville forsøge at få gennemført visse ændringer for at styrke den institutionelle ramme for International Accounting Standards Committee (IASC) Foundation. Disse ændringer har til formål at styrke IASC Foundations fondsbestyrelsesmedlemmers ansvar, især ved at erstatte den nuværende selvudnævnelsesproces for fondsbestyrelsesmedlemmer med en proces, hvor offentlige myndigheder er ansvarlige for den endelige godkendelse af fondsbestyrelsesmedlemmer.
<P>
Den fælles erklæring anerkendte også vigtigheden af yderligere at styrke behørige processer i IASB, herunder ved at udføre konsekvensanalyser. Denne aftale udgør et solidt grundlag for at tage hånd om Parlamentets bekymringer. Den afspejler også de sager, Kommissionens to tilsynsrapporter til Økofin om IASB's ledelse har identificeret. I de kommende måneder vil vi samarbejde med IASC Foundation og de internationale partnere om at udarbejde mere detaljerede forslag. Vi vil naturligvis opretholde en tæt dialog med Parlamentet gennem hele processen. Jeg er overbevist om, at resultatet af processen vil sikre, at standarderne opfylder de europæiske behov og nemt kan godkendes og anvendes af alle interessenter i EU og også globalt.
<P>
Lad mig slutte af med at sige, at en hurtig vedtagelse af IFRS 8 er vigtig af to årsager: Det forbedrer kvaliteten af regnskabsmæssige oplysninger, og det giver alle markedsdeltagere sikkerhed. De seneste måneders drøftelser har vist, at der er behov for større engagement i godkendelsesprocessen fra Parlamentets side. Kommissionen vil også fortsat samarbejde med IASB og IASC Foundation og med vores internationale partnere om at sikre, at udviklingen af internationale regnskabsstandarder foregår på en helt igennem ansvarlig og gennemskuelig måde, der opfylder de europæiske interessenters behov.
<SPEAKER ID="224" NAME="Alexander Radwan">
for PPE-DE-Gruppen. - (DE) Hr. formand, hr. kommissær! IFRS-8-processen er symptomatisk for, hvor vi står i dag, når det gælder gennemførelsen, endorsement, af IFRS i Europa. Til dem, der muligvis altid vil påstå det modsatte om parlamentet, vil jeg klart og tydeligt sige, at flertallet i Europa-Parlamentet er for IFRS, for en global standard og for, at dette alt sammen går i en fælles rigtig retning.
<P>
Vi bør netop også undersøge denne proces om IFRS for, om den er rigtig, som den er i dag, når Europa-Parlamentet om kort tid får forelagt en standard af Kommissionen, når det af Kommissionen og industrien forventes, at denne implementeres relativt hurtigt, når presset fra industrien bliver stadig større, og når de, der er ansvarlige for den og skal stå til regnskab over for borgerne lokalt, egentlig ikke får nogen chance for at danne sig en mening om den.
<P>
Kommissionen har så fastsat en tilsvarende fase, men vi bliver nødt til at tale om, hvad der nu er sket. For nu er implementeringsfasen efterfølgende blevet udskudt. For fremover at forhindre dette er det absolut nødvendigt, at de lovgivende institutioner som Europa-Parlamentet informeres rettidigt om arbejdet. Jeg glæder mig over det, der i sidste uge forlød fra Kommissionen, om SSI, japanerne, IOSCO. Det IFRS-organisationen bekendtgjorde i sidste uge - om at sørger for egen governance - er et rigtigt skridt, som for længst burde være taget, i retning af tilsvarende legitimering og governance, og vi som Europa-Parlament vil nøje overvåge, at de demokratiske spilleregler overholdes.
<P>
Det betyder ikke, at vi som parlament skal være involveret direkte. Men kun når processen er i orden, kan vi ved fremtidige implementeringer, ved hver enkelt standard, sørge for en optimal proces, og vi vil fremover blive spurgt ved hver enkelt standard.
<SPEAKER ID="225" NAME="Sharon Bowles" LANGUAGE="EN">
Hr. formand! Vedtagelse af IFRS 8-standarden vil sætte vores selskaber i stand til at bruge standarden i det nuværende regnskabsår og gøre en ende på usikkerheden.
<P>
Ledelsesmetoden vil gøre det muligt for vores selskaber at fremlægge offentlige regnskaber med samme struktur, som benyttes internt, hvilket reducerer byrden ved at aflægge regnskab. Brugere vil have adgang til oplysninger, der tidligere ikke blev offentliggjort. Så IFRS 8 er en gevinst for både selskaber og investorer.
<P>
Men jeg har nogle bekymringer om konsekvensanalysen, der følger et mønster, som jeg også tidligere har talt om. Denne gang virkede det, som om der var flere producenter end brugere blandt respondenterne, og hvad angår brugere, var der ingen spørgsmål om sammenlignelighed. Der er måske generelt behov for en mere proaktiv tilgang i forhold til konsekvensanalyser, og det kan bestemt ikke have hjulpet i dette tilfælde, hvis centrale spørgsmål ikke bliver stillet til en gruppe respondenter, man havde håbet på.
<P>
Desuden gør nogle af begrundelserne i rapporten ikke meget for at begrunde. Faktisk synes jeg mere, de ligner den slags dokumenter, der skrives før et møde i håb om, at man når til enighed.
<P>
Jeg er meget britisk omkring det her og foretrækker, at mødereferater og svar og rapporter ser ud, som om de er udarbejdet efter begivenhederne.
<P>
Jeg er ked af, at europæiske selskaber har måttet vente på vores godkendelse af standarden, men man burde ikke forvente Parlamentets godkendelse uden videre og uden tid og passende oplysninger til at bedømme sagen ud fra.
<P>
Men det glæder mig, at der er sket en forbedring af samarbejdet i den senere tid, og jeg ser frem til, at det fortsætter.
<SPEAKER ID="226" NAME="Piia-Noora Kauppi" AFFILIATION="PPE-DE">
(EN) Hr. formand! Vigtigheden af hensigtsmæssige regnskabsstandarder kan ikke overvurderes. I vore dage er der et voksende behov for klare, sammenlignelige og tilstrækkelige oplysninger til investorer og for at hjælpe erhvervslivet ved at reducere efterlevelsesomkostningerne.
<P>
Jeg er derfor enig med mine kolleger i vigtigheden af at være forsigtig i denne sag. Der må ikke træffes skødesløse beslutninger, og jeg mener virkelig, at synspunkterne hos alle de kolleger, der har nævnt en konsekvensanalyse på rette tid som et vigtigt værktøj til at finde afbalancerede løsninger og sikre, at alle interessenter og deres holdninger bliver taget i betragtning, er meget vigtige.
<P>
Parlamentet skal naturligvis holdes behørigt informeret. Det er lige så vigtigt at sikre, at ledelsesformen i IASB revideres og justeres, så tilsynsmyndigheder kan støtte den standardfastsættende proces og resultaterne af den. Det er trods alt den eneste organisation, vi har til at fastsætte grænseoverskridende standarder for regnskaber.
<P>
Men selv om processen ikke har været perfekt, må vi ikke lade det forsinke vores arbejde med at indsnævre kløften mellem os og vores økonomiske partnere. I dag er verden meget tættere forbundet, og det er i vores interesse at få det til at køre så glat som muligt, og til dette formål er kompatible standarder afgørende.
<P>
I Det Transatlantiske Økonomiske Råd er begge sider ivrige efter at få det til at virke, og IFRS-standarder og -regnskaber er et vigtigt middel til at nå frem til denne gensidige anerkendelse af standarder.
<P>
På nuværende tidspunkt er IASB den bedste metode, vi har. Europæiske interessenter skal inddrages, og IFRS' virkemåde skal overvåges. Det kan og bør også ændres for at rette mulige fejltagelser, hvis vi laver fejltagelser. Demokrati tager tid, det er klart, men nogle gange er det nødvendigt for at rette fejltagelser. Mange af mine kolleger har nævnt, at det var meget vigtigt, at Parlamentet kunne gøre opmærksom på bekymringer og forbedre processen.
<SPEAKER ID="227" NAME="Formanden">
Forhandlingen er afsluttet.
<P>
Afstemningen finder sted onsdag kl. 12.00.
