<CHAPTER ID="001">
Åbning af mødet
<P>
(Mødet åbnet kl. 10.05)
<P>
Formanden. - I overensstemmelse med akten om almindelige direkte valg af repræsentanterne i Europa-Parlamentet erklærer jeg mødet for åbent.
<P>
Det er anden gang, at jeg - uden at gøre mig fortjent til det - har det privilegium at føre forsædet ved valget af Europa-Parlamentets formand. Det bliver naturligvis formanden, der skal holde åbningstalen. Det bifald, som vi i går gav de nye medlemsstater (Bulgarien og Rumænien), og den varme hyldest af Josep Borrell Fontelles vidner om tillid og kontinuitet. Om få uger kan vi fejre 50-årsdagen for Rom-traktaten, som markerer begyndelsen på den europæiske familie og den nye enhed, som er opstået på den politiske og økonomiske internationale scene. Det er vi stolte over at kunne fejre
<P>
på grund af 60 år med (næsten fuldstændig) fred på vores kontinent,
<P>
på grund af de værdier, som vi har til fælles, nemlig frihed, demokrati og social retfærdighed,
<P>
på grund af de forhåbninger, som det politiske Europa har vakt i mange dele af verden.
<P>
Forventningerne, kravene og de europæiske borgeres kritik med hensyn til de institutionelle og sociale spørgsmål kan vi kun imødekomme ved at se fremad. Her tænker jeg på den globaliserede verden, på dens fremskridt og på den voksende uretfærdighed. Jeg tænker på det store ansvar, som vi har på energi- og miljøområdet, dvs. for livet på jorden og de kommende generationer. Og jeg tænker også på de nye muligheder i forbindelse med videnskabens udvikling, anvendelsen af dens applikationer, fordelene og de etiske dilemmaer, der opstår i vores alle sammens samvittighed, og som kræver nogle bevidste valg.
