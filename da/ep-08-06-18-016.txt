<CHAPTER ID="016">
Indlandstransport af farligt gods (forhandling) 
<SPEAKER ID="388" NAME="Formanden">
Næste punkt på dagsordenen er indstilling ved andenbehandling fra Transport- og Turismeudvalget om Rådets fælles holdning med henblik på vedtagelse af Europa-Parlamentets og Rådets direktiv om indlandstransport af farligt gods (6920/3/2008 - C6-0160/2008 - (Ordfører: Bogusław Liberadzki).
<SPEAKER ID="389" NAME="Bogusław Liberadzki">
ordfører. - (PL) Hr. formand! Jeg vil gerne benytte denne lejlighed til at byde hr. Tajani velkommen i salen i hans nye rolle. Jeg stemte for Dem, hr. kommissær, og det er jeg sikker på, jeg gjorde ret i.
<P>
Direktivet om indlandstransport af farligt gods ajourfører fire afgørelser fra Kommissionen og kombinerer dem i en enkelt lov. Det omfatter transporten af farligt gods ad indenlandske vandveje, der indtil nu ikke har været dækket af EU-lovgivning. Forslaget omfatter også internationale regler for transporten af farligt gods i Fællesskabslovgivningen og udstrækker anvendelsen heraf til national transport. Man må håbe, at der som følge heraf vil blive opnået et højt sikkerhedsniveau, samtidig med at man forbedrer kombinationen af transportformer ved transport af farligt gods.
<P>
Jeg vil gerne erindre om, at Parlamentet ved førstebehandling vedtog 42 ændringsforslag. Kort fortalt medførte disse ændringsforslag, at medlemsstater, der ikke har noget jernbanesystem, undtages fra pligten til at omsætte og implementere dette direktiv. Ændringsforslagene indførte også en overgangsperiode på to år til forberedelse af en effektiv gennemførelse af disse bestemmelser. Derudover blev der indført et princip, hvorefter medlemsstaterne kan formulere særlige krav angående national og international transport af farligt gods inden for deres territorium for at tage højde for den særlige udformning af køretøjer, vogne og fartøjer til transport ad indenlandske vandveje. Medlemsstaterne kan også foreskrive visse ruter eller særlige transportformer og formulere særlige regler for transporten af farligt gods på deres territorium i passagertog.
<P>
Rådet og Kommissionen accepterede disse ændringsforslag. Rådet fandt det nødvendigt at introducere yderligere to ændringsforslag. For det første foreslås der et ekstra afsnit i artikel 1. Det vil tillade medlemsstater at indføre regulering eller ligefrem forbud af andre årsager end rent sikkerhedsmæssige under transport af farligt gods inden for deres territorium. For det andet foreslår Rådet at føje et nyt afsnit til artikel 8, hvor det fastslås, at Kommissionen skal give finansiel støtte til medlemsstaterne til at dække oversættelse af den europæiske aftale om international transport af farligt gods ad vejene, forordningen om international transport af farligt gods med jernbane og den europæiske aftale om international transport af farligt gods ad indenlandske vandveje til deres sprog.
<P>
I min egenskab af ordfører støtter jeg begge Rådets forslag og opfordrer til vedtagelse af dem. Endelig vil jeg gerne sige, hvor glad jeg var for den effektive og imødekommende holdning, som Kommissionen og Rådet udviste.
<SPEAKER ID="390" NAME="Antonio Tajani" LANGUAGE="IT">
Hr. formand, mine damer og herrer! Før jeg taler om det direktiv, som hr. Liberadzki er ordfører for, vil jeg gerne takke Parlamentet for at have vist mig tillid i dag som kommissær for transportområdet. Jeg udtrykker min taknemmelighed over for de få medlemmer, der stadig er til stede, men jeg gik også tit glip af aftenmøder. Tak for Deres tillid til mig, tak i særdeleshed til medlemmerne af Transportudvalget for at være til stede her.
<P>
Jeg må sige, at jeg føler mig noget bevæget. Jeg taler for første gang ikke så meget fra et andet sted i salen - jeg er flyttet fire pladser - men det er bestemt en stor ære for mig at være her, og jeg tror, det er vigtigt for Parlamentet at have et medlem - for det er stadig sådan, jeg på bunden betragter mig selv - der sidder på kommissærens plads.
<P>
Jeg undskylder for denne digression, hr. formand, men jeg syntes det var rigtigt, før jeg begyndte på mit indlæg, endnu en gang at takke Parlamentet for, hvad det har givet mig i årenes løb, og for den tillid, det har vist mig, som det blev bekræftet her til morgen.
<P>
(FR) Hr. formand, mine damer og herrer! Desværre må mit bidrag til denne debat blive kort. Ved førstebehandling af denne tekst vedtog Parlamentet støttet af Rådet en række ændringsforslag til den fælles holdning. I den nuværende tekst, der muliggør vedtagelse af forslaget ved andenbehandling, er der kun fremsat forskellige tekniske tilføjelser. Transport- og Turismeudvalget støttede enstemmigt disse, og Kommissionen er helt enig med dem. Hvad der er vigtigt, er, at de punkter, der bliver indført ved andenbehandling, vil færdiggøre forslaget til transport af farligt gods. Teksten er derfor blevet gjort langt klarere i detaljerne, og det er jeg glad for.
<P>
Jeg vil også gerne benytte denne lejlighed til i særdeleshed at takke hr. Liberadzki, ordføreren, for den effektive måde, hvorpå han har arbejdet med dette forslag. Jeg takker ham også for den tillid, han vist mig i dag, og håber, at jeg vil kunne arbejde sammen med ham og med alle medlemmer af Parlamentet fra i dag og indtil udløbet af parlamentsperioden.
<SPEAKER ID="392" NAME="Renate Sommer">
for PPE-DE-Gruppen. - (DE) Hr. formand! Jeg vil allerførst takke ordføreren for hans arbejde og for, at han altid var villig til at føre samtaler.
<P>
Direktivet om transport af farligt gods indeholder internationale bestemmelser om grænseoverskridende transporter og udvider sit anvendelsesområde til også at omfatte nationale transporter. Den sammenfatter fire direktiver og fire beslutninger og forenkler reglerne. Det er et glædeligt eksempel på europæisk lovgivning, som virkelig også reducerer bureaukratiet og efterlever princippet om en bedre lovgivning.
<P>
Bestemmelserne om transport af farligt gods er vigtige for trafikken. Rundt regnet 110 milliarder tonskilometer farligt gods transporteres der om året inden for EU. Ud fra et færdselssikkerheds- og miljømæssigt aspekt er det absolut nødvendigt, at dette gods transporteres sikkert. Bestemmelserne garanterer et ensartet højt sikkerhedsniveau for de grænseoverskridende og nationale transporter. Dette har en gavnlig effekt på det indre transportmarked. Desuden gør ensartede bestemmelser transporten lettere for transportørerne og forbedrer således intermodaliteten. Multimodale transporter fremmes.
<P>
Efter min mening er det særligt glædeligt, at anvendelsesområdet er blevet udvidet til også at omfatte de indre vandveje. Fremover gælder der de samme sikkerhedsforskrifter for alle EU's indre vandveje. Dette vil resultere i bedre arbejdsvilkår om bord og større sikkerhed under transporten. Samtidig vil det gavne miljøet og reducere omkostningerne. Herigennem forbedres mulighederne for at anvende denne transportform og markedsprognoserne for transporten på de indre vandveje. Dette aflaster igen vejene og gavner miljøet.
<P>
Rådets fælles holdning, der blev accepteret af Transportudvalget uden ændringsforslag, indeholder to tillæg til den parlamentsbetænkning, der blev sat under afstemning ved førstebehandlingen. Det ene tillæg indeholder en bestemmelse, der gør det muligt for medlemsstaterne at regulere transporter af farligt gods på deres område af årsager, der ikke hænger sammen med transportens sikkerhed. Denne bestemmelse har blot deklaratorisk karakter og tjener til præcisering. Den har givet anledning til en del diskussioner.
<P>
Endvidere fastsætter den fælles holdning en økonomisk støtte til medlemsstaterne fra Kommissionen til oversættelse af de internationale aftaler om transport af farligt gods ad vej, skinner og indre vandveje og naturligvis også disses ændringer. Dette tillæg var jeg først kritisk overfor, det vil jeg gerne indrømme. Kommissionen har imidlertid forsikret mig om, at en sådan fremgangsmåde er nødvendig for at sikre kvaliteten af oversættelserne og dermed at muliggøre en adækvat gennemførelse af bestemmelserne. I øvrigt skulle det også være billigere.
<P>
Alt i alt er alle tillæg i vores øjne acceptable, og således er det omsider muligt at afslutte denne vigtige og overordnet set ubestridte sag.
<SPEAKER ID="393" NAME="Nathalie Griesbeck">
for ALDE-Gruppen. - (FR) Hr. formand, hr. kommissær, mine damer og herrer! Nu er det min tur til at hilse Dem her til aften. Det er i nogle henseender Deres ilddåb, og i min egenskab af franskmand påskønner jeg særlig, at De ved høringen mandag aften og også her til aften talte fransk, og tilmed flydende. Det var en virkelig fornøjelse. Jeg vil også gerne takke min kollega, hr. Liberadzki, for de drøftelser, han har præsideret over i Transport- og Turismeudvalget under gennemgangen af dette forslag til direktiv om transport af farligt gods.
<P>
Som det lige er blevet forklaret, har Parlamentet allerede givet udtryk for sine synspunkter på dette forslag til direktiv i september 2007, og jeg på min side glæder mig over, at der er blevet nået enighed med Rådet og Kommissionen, hvilket i sidste instans betyder, at drøftelsen af teksten her til aften i mange henseender er en ren formalitet. Men jeg vil gerne benytte denne lejlighed, fordi vi jo er blandt venner, til at understrege, at teksten efter min opfattelse betegner et klart fremskridt hen imod bedre kontrol med transporten af farligt gods inden for vores grænser, og ligeledes at problemet med transport af gods, og i særdeleshed farligt gods, er af væsentlig betydning for vores medborgere og et vigtigt spørgsmål, når det gælder bæredygtig udvikling.
<P>
Mængden af farligt gods, der i øjeblikket transporteres inden for EU udgør ca. 10 % af al godstransport, hvilket er et meget stort tal. Det udgør 110 milliarder t pr. km pr. år, hvoraf 58 % bliver transporteret på vejene, hvilket er en enorm mængde, 25 % på jernbane, og 17 % ad indenlandske vandveje.
<P>
Dette direktiv, der har til formål at ajourføre de eksisterende bestemmelser, er så meget mere troværdigt i disse vanskelige tider, fordi det forener fire direktiver til én lov. Det udgør et klart fremskridt hen imod større gennemskuelighed, og det er meget vigtigt, at Europas befolkning som helhed finder vores afgørelser forståelige.
<P>
Endelig glæder jeg mig også over, at indenlandsk transport ad vandvejene også er blevet medtaget i dette direktiv. Der må vises langt større opmærksomhed over for transport af varer ad vandvejene, for det er en miljøvenlig transportmetode, der også kan give et svar på det konstante krav om en omdefinering af Europas transportsystem. En kombination af direktiverne til en enkelt lov vil også give større klarhed og større gennemskuelighed omkring de regler, der gælder for den nuværende situation, hvor vi håber på og beder om større kombination af forskellige transportformer. Jeg glæder mig over dette progressive initiativ, særlig for dem, der arbejder inden for transportsektoren, på et tidspunkt, hvor arbejdet i EU ikke altid forklares godt nok, og desværre af og til misforstås af vores medborgere.
<SPEAKER ID="394" NAME="Eva Lichtenberger">
for Verts/ALE-Gruppen. - (DE) Hr. formand, hr. kommissær, mine damer og herrer! Her er jo ikke ligefrem trængsel, selv om emnet ellers er vigtigt nok. Andenbehandlingen af transporterne af farligt gods foranlediger mig atter engang til at gøre opmærksom på et alvorligt problem, nemlig at ethvert direktiv kun er så godt som kontrollen af det.
<P>
Vi må notere et let stigende antal transporter af farligt gods med alle transportmidler. Vi må ifølge kontrollørerne desværre også notere en stigende forsømmelighed f.eks. med hensyn til deklarationen af godset. En forkert deklaration af et farligt gods ved en transport kan, hvis der sker en ulykke, i ordets sande betydning have dødelig udgang. Hvis f.eks. brandvæsenet ikke kan konstatere, hvilket slukningsmiddel de skal anvende til det pågældende transporterede gods, kan det have fatale konsekvenser. Kun fordi en delstatskemiker tilfældigvis også var brandmand, er Innsbruck, der næsten er min hjemby, med nød og næppe sluppet for en gigantisk katastrofe. Hold Dem altså kontrollen for øje! Det er det centrale og vigtige i denne forbindelse, hvilket jeg også appellerer til medlemsstaterne om.
<P>
Jeg synes absolut, at det er en forbedring, at transporten ad de indre vandveje er inkluderet. Netop på en flod kunne miljøskaderne ved en ulykke med kemisk gods have ekstremt langvarige konsekvenser og en ekstremt fatal virkning.
<P>
Det er efter min mening vigtigt at inkludere og forstærke fastsættelsen af ruterne. Netop når det drejer sig om strækninger med stigninger og fald, og når trafiktætheden evt. også er meget stor, netop på bestemte årstider eller ved feriestart, skal det være muligt at beskytte mod store risici. Her ville udvidelsen af ledsagepligten for særligt farligt gods, altså ætsende og eksplosivt gods, efter min mening også være nødvendig og rigtig. Her skulle vi gå et skridt videre, fordi de andre berørte i trafikken til syvende og sidst også er udsat for risikoen, og der ville opstå store problemer i tilfælde af en ulykke. Ved kontrollerne viser det sig desværre, at køretøjernes tilstand ofte heller ikke er særlig god.
<P>
Derfor afslutter jeg med en appel om, at kontrol skal sikre dette direktivs effektivitet.
<SPEAKER ID="395" NAME="Jaromír Kohlíček">
for GUE/NGL-Gruppen. - (CS) Hr. formand! Jeg vil gerne byde den nye kommissær velkommen. Farligt gods må transporteres inden for EU ligesom almindeligt gods, hvad enten vi kan lide det eller ej. I dag tegner farligt gods sig for ca. 8 % af al fragttrafik, og det er godt, at denne betænkning sigter mod at forene fire direktiver i overensstemmelse med de internationale aftaler, der gælder. Harmoniseringen af godstransport i særdeleshed i forbindelse med forskellige transportformer er et helt vitalt og logisk skridt, der bør have en positiv effekt på EU's indre marked. Sikkerheden ved transport kan bedst opnås ved at slå forordningerne sammen. Disse forordninger må klart definere mærkningen af godset og klassificere det transporterede gods i forhold til den grad af fare, det drejer sig om.
<P>
Jeg kan se behovet for dette tekniske direktiv og er enig med min kollega fru Lichtenberger om, at det er nødvendigt at se meget nøje på det, for at vi kan sikre os, at indholdet svarer til beskrivelsen. Rådet overtog alle de ændringsforslag, som Parlamentet havde stillet ved førstebehandling. Den fælles holdning indfører kun to mindre ændringsforslag. Disse drejer sig om at give finansiel støtte til medlemsstaterne til oversættelse af direktivet til deres respektive officielle sprog og at give medlemsstaterne mulighed for at afgøre, om kravene i bilag 3 skal gennemføres i særlige tilfælde eller ikke. Direktivet hjælper med til at give en klar fortolkning af lovgivningen og forenkler den for jernbanetransport, vejtransport og transport via indre vandveje. Jeg mener, at landevejstransport ofte er den farligste transportform, snarere end transport ad vandvejen. GUE-NGL-Gruppen vil derfor stemme for forslaget til direktiv.
<SPEAKER ID="396" NAME="Robert Evans" AFFILIATION="PSE">
(EN) Hr. formand! Jeg vil gerne først takke min ven og kollega Bogusław Liberadzki for hans arbejde med denne vigtige sag. Jeg vil også gerne komplimentere vores nye kommissær for hans debut her til aften. Jeg vil være ærlig over for hr. Tajani: Jeg stemte ikke for ham tidligere i dag. Jeg stemte heller ikke imod, og jeg afholdt mig ikke, jeg deltog bare ikke i afstemningen. Jeg vil gerne have, at hr. Tajani forstår, at det ikke var noget personligt, det var mere en protest mod systemet og mod italienske procedurer.
<P>
Ikke desto mindre respekterer jeg hans udnævnelse, og jeg er sikker på, at han i de kommende måneder vil sørge for at gøre alt, hvad han kan for at overbevise mig og andre om sine store fortjenester og kvalifikationer til den rolle, han skal spille her i Parlamentet.
<P>
I de seneste dage tror jeg, at de irske vælgere har vist os, at langtfra alle europæere er helt enige i eller klar over rollen og fordelene for EU ved europæisk samarbejde, og hvorfor der i det hele taget er brug for forordninger for hele EU.
<P>
Men jeg tror, at alle disse mennesker, også mennesker, der har stemt nej, vil forvente, at deres nationale regeringer og også EU skal passe på dem. Dette særlige emne står måske ikke øverst på listen over dem, man kommer i tanke om, men faktisk er den indenlandske transport af farligt gods en alvorlig sag, et alvorligt ansvar og noget, som vi alle bør se efter.
<P>
Kun nu med dette direktiv har vi faktisk en forordning for hele EU, der dækker transporten af farligt gods, når det bevæger sig fra et land til et andet på hele kontinentet.
<P>
Hr. Liberadzki havde helt ret, da han påpegede, at der i mange lande ikke findes internationale eller nationale bestemmelser. Så denne betænkning vil gøre nationale regeringer ansvarlige. Men lovgivning er kun så god, som håndhævelsen af den er. Så i sin søgen efter at få min fulde tillid håber jeg, at hr. Tajani venligst vil gøre alt, hvad han kan for at tilskynde medlemsstaterne til at sikre, at denne lovgivning bliver ordentligt overvåget, håndhævet og modificeret, hvis det er nødvendigt, og at der gøres noget drastisk mod dem, der overtræder dette direktiv.
<SPEAKER ID="397" NAME="Silvia-Adriana Ţicău" LANGUAGE="RO">
Hr. formand, hr. kommissær! Jeg vil også gerne komplimentere Dem og ønske Dem succes med Deres aktivitet, og jeg vil gerne sige, at vi venter os meget af Dem.
<P>
Jeg vil gerne komplimentere vores kollega hr. Liberadzki for hans betænkning, der er en del af en proces, der har til formål at forenkle lovgivningen, og faktisk samler og ajourfører teksten fra fire direktiver til et enkelt. Den tidligere europæiske lovgivning dækkede ikke vandtransport af farligt gods, der var dækket af regler, som var fastlagt ved forskellige multilaterale aftaler, som medlemsstaterne havde tilsluttet sig.
<P>
Derfor er det vigtig at vi har Fællesskabslovgivning med fælles regler for alle medlemsstater for transporten af farligt gods for alle transportformer. Eksistensen af disse regler tillader overførslen af farligt gods fra en transportform til en anden. Ud over bestemmelserne i dette direktiv kan medlemsstaterne i deres nationale lovgivning indføre specielle krav til køretøjer, vogne og skibe til transport ad indenlandske vandveje.
<P>
De ændringsforslag, som Rådet har stillet, indfører to nye elementer: Det første indfører og tillader medlemsstaterne at regulere eller forbyde transport af farligt gods ad de indre vandveje i deres territorium af andre grunde end dem, der har at gøre med sikkerhed. Det andet ændringsforslag pålægger Kommissionen ansvaret for at støtte medlemsstaterne finansielt i forbindelse med oversættelse af EU-aftalerne om transport af farligt gods ad vej, jernbane og vandveje til deres officielle sprog.
<P>
Ikke desto mindre mener jeg, at alle medlemsstater også bør iværksætte informationskampagner for at informere interesserede om bestemmelserne i det nye direktiv. Efterlevelse af disse regler er afgørende. De ansvarlige myndigheder må sikre sig, at transporten af farligt gods kun bliver udført i overensstemmelse med de fælles regler og restriktioner, der er fastlagt.
<SPEAKER ID="398" NAME="Reinhard Rack" AFFILIATION="PPE-DE">
(DE) Hr. formand! Hr. kommissionsnæstformand, hjerteligt tillykke med deres nye funktion! Vi vil sandsynligvis komme til at føre flere samtaler om emnet trafik, hvilket jeg glæder mig til. Hjerteligt tak til ordføreren, som har sørget for, at vi har en god lovtekst. Nu må vi sikre, at denne lovtekst hurtigst muligt gennemføres i medlemsstaterne, og - hvad der er endnu vigtigere, og som allerede er sagt her i dag - så må vi anvende de pågældende nationale love og bestemmelser på stedet. Her har vi brug for engagement og opmærksomhed fra de ansvarlige myndigheders side. Vi har ikke brug for, at de, der skal gennemføre overvågningen, udviser nonchalance og vender det blinde øje til.
<P>
Det er også vigtigt, som det allerede er blevet sagt, at deklarationen af det farlige gods foregår på en sådan måde, at overvågningen og ledsagelsen kan foretages på en relevant måde. Så vil vi få mere sikkerhed på vejene og de indre vandveje.
<SPEAKER ID="399" NAME="Wiesław Stefan Kuc" AFFILIATION="UEN">
(PL) Hr. formand! For næsten et år siden rejste jeg ad en motorvej, da jeg så en tankvogn med flydende gas vælte. Det var umuligt at komme af motorvejen, og der var snart en lang kø. Alle holdt vejret og frygtede en eksplosion. Situationer som denne opstår hver dag på Unionens vejnet. Det er godt, at vi endelig vedtager lovgivning om denne sag, og at vores veje og jernbanenetværk som følge heraf vil blive sikrere. Det direktiv, der er til overvejelse, er en yderligere foranstaltning, der skal forøge vores borgeres sikkerhed, reducere antallet af uheld og fastlægge et enkelt sæt juridiske bestemmelser.
<P>
Jeg vil gerne takke hr. Liberadzki for hans arbejde, der vil gavne os alle.
<SPEAKER ID="400" NAME="Antonio Tajani" LANGUAGE="IT">
Hr. formand, mine damer og herrer! Jeg mener, at der er blevet gjort et godt stykke arbejde ved godkendelsen af en lovtekst, der vil bidrage til at gøre vejene i EU sikrere for borgerne.
<P>
Transporten af farligt gods kan medføre risici, som vi alle godt ved. Det er derfor, at det er rigtigt, at EU påtager sig at sikre alle sine borgeres sikkerhed. For at gentage, hvad jeg sagde ved mødet for to dage siden, så er en af mine prioriteter at sikre borgernes rettigheder. Ethvert initiativ, som Kommissionen tager, vil tjene til at skabe sikkerhedsforanstaltninger for borgerne og give praktiske løsninger på deres bekymringer.
<P>
Under debatten her til aften har jeg fået en stærk fornemmelse af Parlamentets ønske om at bidrage til vedtagelsen af lovgivning, der sætter borgerne i stand til at rejse mere sikkert på vejene. Kommissionen lover i hvert fald at holde øje med håndhævelsen fra medlemsstaterne, som den gør for al anden lovgivning. Kommissionen er traktaternes vogter, og jeg agter i hvert fald at overholde min pligt strengt i denne forbindelse. Derfor vil jeg i forbindelse med det direktiv, vi er ved at godkende i øjeblikket, som for andre, gøre mit bedste for at sørge for, at det bliver håndhævet, og jeg vil sikre, at alle medlemsstater af EU håndhæver det i Europas borgeres interesse.
<P>
Tak, hr. formand, og jeg takker endnu en gang ordføreren for hans glimrende arbejde, og for at han selv ved andenbehandling har været i stand til at gøre lovteksten bedre og klarere.
<SPEAKER ID="401" NAME="Bogusław Liberadzki">
ordfører. - (PL) Hr. formand! Jeg vil gerne takke skyggeordførerne, nemlig fru Sommer og fru Griesbeck, såvel som hr. Evans og fru Ţicău for deres udtalelser, samarbejde og støtte.
<P>
Jeg vil nu give to svar på fru Lichtenbergers kommentarer om overvågning af gennemførelsen af bestemmelserne. Overgangsperioden på to år er blevet fastsat for at tillade medlemsstaterne at forberede sig på at gennemføre de nye foranstaltninger effektivt. Jeg vil gerne understrege, at der indtil nu kun er otte af de 27 medlemsstater, der samtidig har accepteret alle tre internationale love, nemlig ADR, RID og ADN. Det er derfor passende at sigte mod fuld gennemførelse af disse bestemmelser med hensyn til både international transport og deres omsætning til national transport. Jeg er sikker på, at vi gør gode fremskridt i denne forbindelse.
<P>
Hr. kommissær, jeg vil gerne igen takke Dem for Deres forståelse og bede Dem om at give min tak videre til Deres embedsmænd. Det var en fornøjelse at arbejde sammen med Kommissionen og med Rådet.
<SPEAKER ID="402" NAME="Formanden">
Forhandlingen er afsluttet.
<P>
Afstemningen finder sted torsdag den 19. juni 2008.
<P>
Skriftlig erklæring (artikel 142)
<SPEAKER ID="403" NAME="Magor Imre Csibi  " LANGUAGE="EN">
Det kommende direktiv er et stort skridt i retning af at beskytte vores sikkerhed og vores miljø, da det indfører europæisk lovgivning om transport af farligt gods, ikke bare ad vej og bane, men også ad de indre vandveje.
<P>
Uheld på de indre vandveje kan have omfattende virkninger og alvorlige konsekvenser, såsom forgiftning af vandet, ødelæggelse af faunaen og problemer med folks helbred. Derfor er der så meget mere grund til at forsøge at reducere risikoen ved at skabe fælles regler også for denne transportform.
<P>
Desuden støtter jeg stærkt medtagelsen af en bestemmelse om, at medlemsstaterne kan regulere eller forbyde transport af farligt gods af andre årsager end sikkerhedsårsager. Hvis vi tager tilfældet med cyanid, som er et meget giftigt stof, skyldtes 14 % af udslippet af cyanid i miljøet transportuheld. Disse tal sætter fokus på sårbarheden af cyanidtransporter og understreger behovet for stærkere miljømæssige og sikkerhedsmæssige standarder. Jeg vil derfor opfordre medlemsstaterne til at træffe de strengest mulige foranstaltninger til at regulere transporten af cyanid og, hvor det er nødvendigt, at forbyde massetransport af cyanid på deres territorium. Somme tider er en minimering af transporten af farligt gods simpelthen den sikreste måde at minimere risiciene på.
