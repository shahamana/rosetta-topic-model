<CHAPTER ID="015">
Kvartalsstatistikker over ledige stillinger i Fællesskabet (forhandling) 
<SPEAKER ID="420" NAME="Formanden">
Næste punkt på dagsordenen er betænkning af Alexandru Athanasiu for Udvalget om Beskæftigelse og Sociale Anliggender om forslag til Europa-Parlamentets og Rådets forordning om kvartalsstatistikker over ledige stillinger i Fællesskabet - C6-0090/2007 -.
<SPEAKER ID="421" NAME="Joe Borg">
medlem af Kommissionen. - (EN) Hr. formand! Formålet med denne forordning er at etablere en retlig ramme for indsamling af kvartalsstatistikker over ledige stillinger. Kvartalsdata over ledige stillinger opdelt efter økonomisk aktivitet er nødvendige for Kommissionen og for Den Europæiske Centralbank for at udarbejde økonomiske og monetære politikker. De gør det muligt at overvåge de kortsigtede tendenser på arbejdsmarkedet og hjælper med at analysere konjunkturerne. Som følge af den vigtige rolle, som denne statistik spiller, blev den indarbejdet i det sæt af afgørende økonomiske indikatorer for Europa, som blev defineret i Kommissionens meddelelse til Parlamentet og til Rådet om statistik for euroområdet. Kvartalsdata over ledige stillinger er den eneste af disse indikatorer, for hvilken der endnu ikke er blevet udarbejdet et retsgrundlag. Den foreslåede retsakt vil medføre, at der etableres en mekanisme, som sikrer et harmoniseret sæt af rettidige data over ledige stillinger i samtlige medlemslande.
<P>
Jeg kan forstå, at adskillige emner, som er behandlet i Kommissionens foreslåede retsakt, blev diskuteret, og visse ændringer blev introduceret. De ændringsforslag, som blev stillet i Parlamentets betænkning, omfatter de ændringsforslag, som blev introduceret af Rådet, og den tekst, som bliver foreslået Dem at vedtage i dag, afspejler det kompromis, som blev opnået mellem de tre involverede institutioner - Kommissionen, Rådet og Parlamentet. Der er også enighed mellem de tre institutioner om, at retsakten skal træde i kraft så hurtigt som muligt. Det baner vej for en vedtagelse af forordningen ved førstebehandlingen. Jeg takker ordføreren, hr. Athanasiu, for godt samarbejde og forståelse for dette emne.
<SPEAKER ID="422" NAME="Alexandru Athanasiu  " LANGUAGE="FR">
Hr. formand, hr. repræsentant for Rådet, hr. kommissær, mine damer og herrer! Indledningsvis vil jeg gerne takke kollegerne, som har vist mig den tillid at lade mig udarbejde denne betænkning, ligesom jeg gerne vil takke skyggeordføreren. Alle har bidraget til betænkningen.
<P>
Indsamling af data er uomtvisteligt blevet et vigtigt analyseredskab i vores samfund. Data om ledige stillinger anvendes således både til at tage temperaturen på økonomien og til at fastlægge og forme visse politikker. I dag påvirker statistikkerne om ledige stillinger finansmarkederne direkte. Virksomheder, der leverer kreditrating, afventer tallene og bruger dem i rådgivningen.
<P>
Statistik er, om jeg så må sige, et krævende emne. Jeg tænker i den forbindelse på G.O. Ashley, som udtalte, at der til statistik, som det er tilfældet med visse okkulte videnskaber, er knyttet en sprogkode, som bevidst tages i brug for at vildlede de uindviede. Under det fælles arbejde med denne tekst i Udvalget om Beskæftigelse og Sociale Anliggender tilstræbte mine kolleger og jeg at sætte fokus på tre aspekter.
<P>
For det første gælder det forordningens politiske dimension. Det drejer sig om endnu en gang, også i forbindelse med det statistiske værktøj, at fastslå de europæiske borgeres frie bevægelighed og ubetingede, ubegrænsede og uhindrede adgang til beskæftigelse. For det andet gælder det den sociale dimension. Det drejer sig om at lette enhver europæisk borgers adgang til beskæftigelse, til gode stillinger og til viden om ledige stillinger i EU. Endelig gælder det - hvilket vi kan takke Kommissionen og Rådet for - den tekniske dimension i form af dataenes kvalitet. Det drejer sig om et system, som beror på harmoniserede procedurer, og som omfatter et effektivt system til indsamling af statistiske data. Der er med andre ord tale om en forbedret metode, som tager sigte på at opnå præcise data.
<P>
Som bekendt har der hidtil kun eksisteret en "gentleman's agreement". Indsamling af statistiske data skete således på frivillig basis. Nøjagtige analyser forudsætter imidlertid, at dataindsamlingen bliver obligatorisk og sker på ensartet måde. Derfor er en forordning at foretrække frem for et direktiv som basisretsakt. Forskrifter, der fastsættes ved en forordning er, i modsætning til et direktivs forskrifter, ens overalt i Fællesskabet. Medlemsstaterne har ikke beføjelser til at gennemføre dem delvist eller selektivt og har heller ikke noget valg, hvad angår de metoder, der anvendes for at nå de fastsatte mål.
<P>
Lissabonstrategien tager bl.a. sigte på at tiltrække flere på arbejdsmarkedet, men også at skabe flere arbejdspladser, hvilket stiller krav om optimale administrative systemer, hvad angår oplysninger om udbud og efterspørgsel på arbejdsmarkedet. Præcise oplysninger er undertiden nøglen til succes. Vi ved alle, at viden er magt i dag. Det gælder også på det økonomiske område. Vi har derfor fundet det nødvendigt, at der udvikles og offentliggøres en strukturindikator for ledige stillinger til måling af knapheden på arbejdsmarkedet og manglen på kvalificeret arbejdskraft.
<P>
Endvidere har Kommissionen og Den Europæiske Centralbank behov for kvartalsdata om ledige stillinger for at kunne overvåge udsving i antallet af ledige stillinger inden for de enkelte erhvervssektorer. Antallet af ledige stillinger er en af de væsentligste europæiske økonomiske indikatorer, som er påkrævet for at kunne vurdere situationen på EU's arbejdsmarked og inden for euroområdet i forbindelse med handlingsplanen for Den Økonomiske og Monetære Union.
<P>
Afslutningsvis vil jeg erindre om, at Abbé Pierre på et tidspunkt udtalte, at politikere ofte kun kender fattigdommen fra statistikkerne. Og tal i statistikker fremkalder ikke smerte og tårer. Det burde således stå klart, at vi har behov for et i teknisk henseende bedre egnet middel til at indhente alle fornødne statistiske data. Som politikere kan vi løse vores opgave ved at gøre det nemmere for borgerne at finde passende beskæftigelse. Vi vil takket være statistikkerne kunne lette borgernes bestræbelser i så henseende.
<SPEAKER ID="423" NAME="José Albino Silva Peneda">
for PPE-DE-Gruppen. - (PT) Hr. formand, hr. kommissær, mine damer og herrer! Først og fremmest vil jeg gerne takke ordfører Alexandru Athanasiu, som jeg har haft lejlighed til at møde flere gange gennem de seneste måneder, og som nu fremlægger resultaterne af, hvad jeg mener, er et glimrende stykke arbejde.
<P>
Jeg har siden juni i år overvåget indholdet af betænkninger, der drøftes i dag, og forhandlingerne med Kommissionen og med Rådet, og på vegne af PPE-DE-Gruppen kan jeg nu roligt sige, at der er fundet en meget sund kompromistekst af høj kvalitet. Skulle Parlamentet vedtage ændringsforslag til Kommissionens forslag på dette plenarmøde, som jeg håber, det vil, ved vi, at Rådet allerede har sagt, at det også vil vedtage dette ændrede forslag til forordning.
<P>
Jeg tror, at denne betænkning vil vise sig at være et nyttigt virkemiddel til identificering af sektorer og regioner i EU, hvor der mangler arbejdstagere, og derfor til at fremme solvens og bedre styring af erhvervsuddannelse. Jeg vil også gerne henlede opmærksomheden på, hvad jeg mener, er et vigtigt aspekt, nemlig at indholdet af denne betænkning ikke repræsenterer en større administrativ byrde eller mere inkonsekvent lovgivning, eftersom den i sin nuværende version undgår at gentage initiativer og medtage virkemidler, der allerede er indført.
<P>
I mellemtiden repræsenterer betænkningen også et godt kompromis mellem behovet for at tilvejebringe information til statistiske formål og nødvendigheden af at sikre, at virksomheder, især de små og mellemstore virksomheder, ikke overbebyrdes unødigt med bureaukratiske procedurer.
<P>
Jeg mener derfor, at alle betingelser er opfyldt, for at den kan vedtages nu ved førstebehandlingen, og det er den beslutning, jeg anbefaler Parlamentet at træffe.
<SPEAKER ID="424" NAME="Proinsias De Rossa">
for PSE-Gruppen. - (EN) Hr. formand! Med hele fire minutter til min rådighed i aften, hvilket er 400 % mere, end jeg normalt har at gøre godt med, må jeg passe på, at jeg ikke bliver for snakkesaglig. Så jeg vil gå til sagen.
<P>
Til trods for denne foreslåede forordnings usædvanlig tekniske karakter bør dens værdi for Europa og medlemslandene ikke undervurderes. Relanceringen af Lissabondagsordenen for flere og bedre job i 2005 medfører et behov for nøjagtige, rettidige og sammenlignelige statistikker over ledige stillinger i Europa opdelt efter region og økonomisk aktivitet. Det er helt centralt, hvis vi skal kunne planlægge efter de behov, som arbejdsmarkedet og dem, som skal til at ind på arbejdsmarkedet, har.
<P>
Jeg glæder mig over, at vi på det her tidspunkt er i gang med at forhandle om en forordning og ikke et direktiv, da en forordning sikrer en hurtigere implementering, når den først er vedtaget. Og en forordning gælder jo umiddelbart og med samme gyldighed for alle medlemslande, og der er derfor ikke mulighed for forskellige definitioner og fortolkninger i de respektive medlemslande. Det er f.eks. ikke nødvendigt at gennemføre den i national ret. Derved undgår man de forsinkelser, der kan være forbundet dermed.
<P>
Dette er et glimrende eksempel på, hvordan EU kan tilføre værdi til medlemslandenes arbejde, som de ikke ville have haft mulighed for at gennemføre, hvis de arbejdede alene, eller sammen for den sags skyld. Ikke desto mindre har det taget to år for denne retsakt at nå hertil, og jeg håber derfor, at der kan indgås en aftale med Rådet, og at den vil blive vedtaget ved førstebehandlingen.
<P>
Jeg ved, at vi i Irland ikke leverer data over ledige stillinger, men det Statistiske Bureau arbejder på sagen. Det Statistiske Bureau er højt respekteret, og det er håbet, at Irland inden for ca. et år vil være klar til at deltage fuldt ud i systemet.
<P>
Jeg hilser også forslaget om at inddrage personlige serviceydelser, ledige stillinger inden for landbruget m.m., arbejdsgivere med færre end 10 ansatte og arbejdskontraktens udformning velkommen. Jeg mener, det er særlig vigtigt set i lyset af den voksende bekymring for usikkerhed i ansættelsen og frygten i visser områder for udviklingen hen imod flexicurity.
<P>
Jeg håber virkelig, at der kan opnås enighed, og at vi kan komme videre med etableringen af fælles statistikker over hele EU.
<SPEAKER ID="425" NAME="Marian Harkin">
for ALDE-Gruppen. - (EN) Hr. formand! Først og fremmest vil jeg gerne sige tillykke til ordføreren med det fremragende arbejde med dette forslag til en forordning om indsamling af kvartalsstatistikker over ledige stillinger i Fællesskabet.
<P>
Lad mig til at starte med sige, at opdaterede og relevante statistikker af høj kvalitet understøtter kloge politiske beslutninger. Det gør sig især gældende på EU-niveau, hvor vi har at gøre med 27 forskellige lande, som alle forsøger at nå Lissabonmålene på dette specifikke område. Der er ingen tvivl om, at al den hjælp og støtte, som kan gives til medlemslandene for at nå disse mål, dvs. skabe flere og bedre job, efter min mening helt klart er umagen værd.
<P>
Jeg støtter fuldstændigt op om den idé, at mens den nødvendige information kan indsamles af medlemslandene selv i henhold til denne forordning for at sikre sammenlignelighed af data, har vi stadig behov for, at Kommissionen kan koordinere harmoniseringen af de statistiske data. Og jeg er i denne forbindelse overbevist om, at vi har behov for en forordning, og ikke for et direktiv, men at den foreslåede forordning er det minimumskrav for at opnå de ønskede mål, og ikke går videre end det.
<P>
Jeg formoder, at jeg i den forbindelse ikke behøver at sige mere bortset fra, at jeg er meget tilfreds med, at vi stiller krav til medlemslandene om, at de skal levere information om frivillige serviceydelser inden for personlig pleje, aktiviteter inden for ældre- og hjemmepleje og socialt arbejde. Denne information er meget vigtig på grund af det voksende antal plejere i EU. Den aldrende befolkningen er en meget stor demografisk udfordring, og pleje er et centralt element til håndtering af denne udfordring. De af os, som er heldige nok til at leve længe nok, vil have større sandsynlighed for pleje af en eller anden art, og dette er absolut et voksende marked for jobmuligheder i EU. Mens de fleste plejejobs er ulønnet og sandsynligvis for en god del vil vedblive at være ulønnet, vil beskæftigelsesmulighederne inden for dette område øges. Derfor har vi behov for pålidelige statistikker af god kvalitet for at forberede os på håndteringen af plejeaspektet i den demografiske udfordring.
<P>
Afslutningsvis vil jeg gerne sige, som jeg sagde tidligere, at i den overordnede og globale sammenhæng er relevant, rettidig, sammenlignelig og sammenhængende information af høj kvalitet et usædvanlig værdifuldt værktøj til udarbejdelse af en klog politik, forudsat, selvfølgelig, at vi som politikere anvender den information, som vi får.
<SPEAKER ID="426" NAME="Ewa Tomaszewska">
for UEN-Gruppen. - (PL) Hr. formand! Gennemførelsen af Lissabondagsordenen med hensyn til stigning i antallet af kvalitetsjob kræver visse redskaber. Et af dem udgøres af kvartalsstatistikker over ledige stillinger i Fællesskabet. Eurostat skal have et retsgrundlag for at indsamle data om ledige stillinger. En uskreven aftale er ikke nok og garanterer ikke dataenes sammenlignelighed og fuldstændighed.
<P>
Og nu noget mere specifikt. Det første ændringsforslag betyder i praksis en forøgelse af den administrative byrde, der lægges på små virksomheder, men der er en stadigt stigende andel af arbejdstagere i netop denne type virksomhed, og derfor er oplysninger om situationen i disse virksomheder i stigende grad nyttig.
<P>
Jeg støtter det andet ændringsforslag, som inddrager arbejdsmarkedets parter i gennemførelsen af forordningen.
<P>
Ændringsforslag 3 rydder op i metoden til indsendelse af data, selv når de indleveres frivilligt, hvilket gør det centralt.
<P>
Jeg støtter også ændringsforslag 17, som garanterer offentliggørelse af dataene og dermed skaber mulighed for, at de kan anvendes til at drage praktiske konklusioner.
<P>
Jeg vil gerne lykønske ordføreren.
<SPEAKER ID="427" NAME="Jiří Maštálka">
for GUE/NGL- Gruppen. - (CS) Hr. formand, mine damer og herrer! Også jeg vil gerne lykønske ordføreren og takke ham for betænkningen. Ligesom han nærer også jeg det synspunkt, at bearbejdning af sammenlignelige statistikker af god kvalitet over ledige stillinger er en europæisk prioritet. Jeg er lige så vis på, at indsamling af disse statistiske data ifølge en gentlemanaftale alene ikke er tilstrækkeligt, og at det er nødvendigt at vedtage en retsakt på EU-plan for at garantere frembringelsen af harmoniserede statistikker af høj kvalitet på tværs af medlemsstaterne. Kun Kommissionen kan samordne den nødvendige harmonisering af statistiske oplysninger på EU-plan.
<P>
Jeg talte for det samme synspunkt for nylig, da jeg udtrykte min mening om forslaget til Europa-Parlamentets og Rådets forordning om fællesskabsstatistikker over folkesundhed og arbejdsmiljø. Jeg var også meget glad for resultaterne af trepartsdrøftelsen mellem ordføreren, Kommissionen og formandskabet. De følgende kompromisforslag styrkede dokumentets kvalitet i betydelig grad. I lighed med skyggeordføreren fra andre politiske grupper var også jeg glad for at kunne sætte min underskrift på vegne af GUE/NGL.
<P>
Blandt disse kompromisforslag vil jeg gerne pege på det betydelige bidrag, der ydes med forslaget om at lægge data ind i statistikkerne for enheder med færre end 10 medarbejdere, forslaget om at skelne mellem ledige stillinger af begrænset varighed eller faste job, og forslaget om at sikre, at så mange EU-borgere som muligt får adgang til dataene.
<P>
Endelig vil jeg gerne sige, at jeg bifalder definitionen af kvalitetsvurderingskriterier, fordi kun relevante, nøjagtige, opdaterede og forståelige data om ledige stillinger kan hjælpe med til at bekæmpe arbejdsløsheden i EU.
<SPEAKER ID="428" NAME="Derek Roland Clark">
for IND/DEM-Gruppen. - (EN) Hr. formand! Information om ændringer i ledige stillinger til at identificere mangel på arbejdskraft lyder fint. Men vel ikke kun for at indsamle statistikker? Det skal være for at gøre det muligt for arbejdsgiverne at besætte ledige stillinger og for arbejdstagerne at finde job, begge dele så hurtigt som muligt, derfor kvartalsvist.
<P>
I dag indsamles de nationale statistikker af medlemslandene selv, og Kommissionen ser ud til at være tilfreds med at gøre brug af dette til at etablere et fælles rammearbejde i henhold til en enkel EU-forordning, mulighed C. Så EU's mani med at harmonisere medfører, at et simpelt system omdannes til et bureaukratisk og tidsrøvende system.
<P>
Det egentlige formål er centraliseret kontrol. Bliver der snart stillet krav til arbejdsgivere og jobsøgere om at henvende sig på et EU-kontor? Vil det føre til jobstyring fremover? Det vil under alle omstændigheder føre til en europæisk planøkonomi og betyde et stop for drømmen om et stadig mere velstående Europa med fuld beskæftigelse og kraftig innovation.
<P>
Den eneste måde at forblive konkurrencedygtig på i det globale marked er ved at forblive fleksibel, være klar til at udfylde hullet, være klar til at udnytte en åbning, bare være klar. Kolonner med statistikker skrevet på bunker af papir eller gemt på en harddisk kan ikke gøre det. Det handler om manden eller kvinden ude i samfundet, der pludselig ser en mulighed og slår til hurtigt, før der er en anden, der gør det. Hvis en jobsøger vil være nummer to, så skal han bare få arbejdsgiverne til at gennemse statistikkerne. Mens de gør det, er smarte aktører andre steder første mand på pletten og udnytter markedet.
<P>
Endnu værre er det, hvis ændringsforslag 8 vedtages, da det gør det muligt for det bureau, som systematiserer den indsamlede information, at afvise nationale tal som utilstrækkelige og erstatte tallene med egne tal. På den måde kan de skabe et falsk billede for at tilfredsstille Fællesskabets centraliserede dataoperatører og vildlede befolkningen. Så meget for information til borgerne!
<P>
Endelig tilskynder ændringsforslag 3 til at udelukke landbrug, fiskeri og skovbrug fra disse betragtninger. Hvorfor nu det? Jeg ved ikke meget om skovbrug, men de britiske tal for landbrug og fiskeri er forfærdelige. Siden 1973, da vi blev omfattet af CAP, har flere britiske landmænd forladt landet, og flere har begået selvmord end i nogen anden sammenlignelig periode i vores historie. Vores fiskerflåde, som nu kun er en fjerdedel af den størrelse, som den havde i 1973, er et bevis på den ødelæggelse, som den rådne fælles fiskeripolitik er skyld i.
<P>
Det er ikke så mærkeligt, at nogle mennesker gerne vil holde disse tal uden for de paneuropæiske statistikker. Der er jo ikke nogen grund til at skræmme befolkningen, vel?
<SPEAKER ID="429" NAME="Zdzisław Kazimierz Chmielewski" AFFILIATION="PPE-DE">
(PL) Hr. formand! Ethvert forsøg på at strømline EU fortjener respekt, særlig når det vedrører spørgsmålet om beskæftigelse. Beskæftigelsen er efter min bedste overbevisning det mest afgørende bindeled i den sociale og økonomiske transformation i et integreret Europa. Ordføreren har konstateret en forventningsfuld stemning omkring dette lovgivningsinitiativ og har givet sin betænkning et meget tilgængeligt og i sandhed interessant format.
<P>
Europa-Parlamentets og Rådets forordning erstatter eksisterende praksis, der bygger på en gentlemanaftale om indsamling af data om ledige stillinger, med en beslutning om at fastlægge retlige rammer for denne virksomhed. Det giver anledning til at forbedre næste afsnit af processen med informationsintegration, som i øvrigt er en del af de grundlæggende europæiske økonomiske indikatorer. Hermed opstod behovet for et retsgrundlag, som kunne være til hjælp i tilvejebringelsen af det nødvendige metodologiske grundlag for at sammendrage den voksende datasamling.
<P>
Denne forordning bringer også løfte om en anden type fordel. Den gør det muligt at indføre højere standarder for sammenlignelige statistikker af god kvalitet. Den vil desuden bane vejen for mere effektive beskæftigelsespolitikker baseret på pålidelige data på såvel nationalt som internationalt plan. Samtidig bliver det muligt at overvåge gennemførelsen af sådanne politikker i de enkelte lande. Regeringerne i de såkaldte nye EU-lande har påpeget, at de takket være kvartalsstatistikkerne får et sæt fælles indikatorer til rådighed, som er afgørende for overvågningen af beskæftigelsessituationen. De har også med en vis lettelse noteret sig, at indførelsen af denne forordning ikke betyder, at der kræves ekstra bevillinger til den kvartalsvise indsamling af data.
<P>
I begrundelsen for sit standpunkt vedrørende dette forslag påpegede den polske regering, at samlingen af data på EU-plan sammen med overvågningen af kvaliteten heraf burde føre til øget viden om de svingende krav til specifikke kvalifikationer og til en mere effektiv overvågning af situationen på det polske arbejdsmarked. Dette vil også virke befordrende for udarbejdelsen af mere nøjagtige beskæftigelses- og lønprognoser. Datasammenligneligheden på EU-plan vil gøre det muligt at bedømme omfanget af forskellene mellem udbud og efterspørgsel på de nationale arbejdsmarkeder på baggrund af de øvrige EU-lande. Datasamlingen har også specifikke praktiske konsekvenser, for så vidt angår sammenkædningen af beskæftigelsespolitikken med udbuddet, og for planlægningen af, hvilke erhvervsfaglige uddannelser de kommende medarbejdere skal have.
<SPEAKER ID="430" NAME="Bogdan Golik" AFFILIATION="PSE">
(PL) Hr. formand! Jeg vil gerne udtrykke min støtte til forslaget til Europa-Parlamentets og Rådets forordning om kvartalsstatistikker over ledige stillinger i Fællesskabet. Der kan ikke herske uenighed om, hvor vigtigt det er at samle disse data systematisk og ensartet og samtidig overholde de standarder, som alle medlemsstater har fastlagt. Værdien af information indsamlet ad denne vej er uomtvistelig for vurderingen af situationen på arbejdsmarkedet i EU og for, hvordan Den Europæiske Centralbank fungerer.
<P>
Den nuværende situation, hvor disse data indsamles på basis af en mundtlig aftale, viser klart, at den metode er ineffektiv og må ændres. Kun med vedtagelsen af denne forordning, hvori der fastlægges de samme regler for statistikker af høj kvalitet i hele Fællesskabet, vil det være muligt at få et nøjagtigt indblik i og en analyse af de faktorer, som i samspil skaber den overordnede situation og de overordnede betingelser på arbejdsmarkedet.
<P>
Denne forordning forpligter ikke kun medlemsstaterne til at lave statistikker i overensstemmelse med veldefinerede normer, men hjælper dem også med at udføre opgaven ved at stille færdige værktøjer til rådighed til formålet. Samlingen af denne forskning på EU-plan vil bidrage til at udbygge vores viden om udsvingene i efterspørgslen efter specifikke stillinger på de nationale markeder og befordre udarbejdelsen af mere nøjagtige beskæftigelses- og lønprognoser.
<P>
Af disse grunde er det afgørende, at der træder en retsakt i kraft, som på en klar og gennemsigtig måde definerer alle de regler, der gælder for indsamling af data om ledige stillinger i hele Fællesskabet.
<SPEAKER ID="431" NAME="Formanden">
Forhandlingen er afsluttet.
<P>
Afstemningen finder sted torsdag kl. 12.00.
