<CHAPTER ID="019">
Markedsføring af pyrotekniske artikler (forhandling) 
<SPEAKER ID="221" NAME="Formanden">
Næste punkt på dagsordenen er betænkning af Joel Hasse Ferreira for Udvalget om det Indre Marked og Forbrugerbeskyttelse om forslag til Europa-Parlamentets og Rådets direktiv om markedsføring af pyrotekniske artikler - C6-0312/2005 -.
<SPEAKER ID="222" NAME="Markos Kyprianou" LANGUAGE="EN">
Hr. formand! Jeg vil indlede med på vegne af Kommissionen og min kollega hr. Verheugen at takke hr. Ferreira og det finske formandskab. Jeg er meget glad for at repræsentere min kollega i denne sag, eftersom den i høj grad berører forbrugerbeskyttelse og -sikkerhed.
<P>
Det står klart, at denne aftale ikke ville have været mulig uden store bestræbelser fra begge sider. Den kommer meget belejligt lige inden nytårsaften, det tidspunkt på året, hvor der bliver brugt mest fyrværkeri i medlemsstaterne. Med direktivet skabes der et indre marked og dermed ensartede og bedre rammebetingelser for pyrotekniske artikler, som omfatter fyrværkeri, men også airbags og sikkerhedsselestrammere.
<P>
Især leverandørerne til automobilindustrien og forbrugerbeskyttelsesorganisationerne har store forventninger til direktivet. Det er meningsløst, at 27 medlemsstater har forskellige tekniske forskrifter for pyrotekniske artikler, når deres borgere i et Europa med åbne grænser let kan købe fyrværkeri i nabolande. Forbrugerbeskyttelsen bliver markant bedre, fordi pyrotekniske artikler solgt til forbrugere overalt i EU i fremtiden skal opfylde direktivets væsentlige sikkerhedskrav og vil blive underkastet overensstemmelsesvurdering. Desuden vil de ensartede standarder føre til en betydelig begrænsning af den bureaukratiske byrde i forbindelse med markedsføring af produkterne i flere medlemsstater.
<P>
Kommissionen er godt klar over, at der er forskellige traditioner for brug af fyrværkeri i medlemsstaterne. Derfor kan vi godt gå ind for Parlamentets ændringsforslag om, at visse former for fyrværkeri ikke er omfattet af direktivet, hvis det er fremstillet af fabrikanter til egen anvendelse, og hvis den pågældende medlemsstat har godkendt fabrikantens egen anvendelse.
<P>
Af samme grund var det også nødvendigt at give medlemsstaterne mulighed for at træffe nationale foranstaltninger for visse kategorier af pyrotekniske artikler. Det drejer sig navnlig om fyrværkeri i kategori 2 og 3, som kan frembyde noget højere risici. Derfor vil den almindelige offentligheds brug af kinesere og kanonslag fortsat være forbudt i mange medlemsstater i fremtiden. Som følge heraf vil den slags fyrværkeri være helt udelukket fra kategori 1, som medlemsstaterne ikke kan fastsætte yderligere restriktioner for. Denne udelukkelse er fastsat i væsentlige sikkerhedskrav og vil blive taget op i et mandat, som Kommissionen giver Den Europæiske Standardiseringsorganisation efter direktivets vedtagelse. Kommissionen bekræftede dette ved at fremsætte en erklæring under forhandlingerne med Rådet og Parlamentet.
<P>
Jeg er også glad for, at der er opnået en aftale med Rådet om mærkning af pyrotekniske artikler, hvor der er fundet en afbalanceret løsning mellem på den ene side store sikkerhedskrav og på den anden side afværgelse af komplicerede og byrdefulde krav til fabrikanter.
<P>
Til sidst vil jeg påpege, at forhandlingsprocessen endnu en gang har draget stor fordel af det snævre samarbejde mellem Parlamentet, Rådet og Kommissionen. Kommissionen kan derfor gå ind for alle kompromisændringsforslagene, og jeg er overbevist om, at vi kan få vedtaget dette direktiv under førstebehandlingen.
<SPEAKER ID="223" NAME="Joel Hasse Ferreira " LANGUAGE="PT">
Hr. formand, mine damer og herrer! Markedet for pyrotekniske artikler omfatter langt mere end fyrværkeri. Størstedelen af markedet er sikkerhedsudstyr til køretøjer som airbags og sikkerhedsseler. Fyrværkeri udgør 20 % af dette marked, men har givet anledning til en god del af de ændringsforslag, der er stillet til min betænkning. Direktivet medtager også søfartsudstyr, der ikke er dækket af internationale konventioner. Derudover er der oprettet en kategori for pyrotekniske artikler til teaterbrug, mens de artikler, der anvendes i luft- og rumfartsindustrien, er holdt udenfor på grund af alle de kontrolsystemer, der allerede findes på disse områder. De pyrotekniske artikler, der anvendes i automobilindustrien, har en markedsværdi på ca. 5,5 milliarder euro, og fyrværkeriartiklerne ca. 1,4 milliarder.
<P>
Med vedtagelsen af dette direktiv vil vi bidrage væsentligt til den fri bevægelighed for pyrotekniske artikler inden for EU. Vi sørger desuden for, at der bliver større sikkerhed for forbrugerne og for de professionelle brugere. Harmonisering af sikkerhedsreglerne i medlemsstaterne vil på de forskellige markedssegmenter bidrage til større tillid hos forbrugerne og friere bevægelighed for varerne. Der er dog fortsat mulighed for forskellige regler på nationalt plan, navnlig om minimumsalderen for håndtering af bestemt typer fyrværkeri.
<P>
Vi har også taget hensyn til de særlige forhold i Malta og visse dele af Italien, hvor der fremstilles og anvendes fyrværkeri ved bestemte religiøse og kulturelle begivenheder. Da Europa importerer en meget betydelig mængde pyrotekniske artikler fra især Kina, har vi ligeledes besluttet at pålægge importører og distributører af pyrotekniske artikler et klart ansvar, hvilket er særlig relevant ved fyrværkeri. Vi har lagt stor vægt på mærkning og på støjforhold. Hvad angår køretøjer, har vi har vi været meget opmærksomme på den europæiske automobiludstyrsindustris internationale dimension. Fristerne for direktivets omsætning er blevet forlænget, så det afhængigt af den givne situation bliver lettere at indføre eller opdatere passende og harmoniserede standarder.
<P>
Jeg vil også gerne, hr. formand, fremhæve den aftale, der er indgået med Det Europæiske Råd, trods de tekniske vanskeligheder, som direktivforslagets oprindelige tekst rejste, og trods de betydelige kulturelle forskelle, der findes mellem flere medlemsstater, særlig hvad angår salg og anvendelse af fyrværkeri.
<P>
Før jeg slutter vil jeg gerne takke hr. Oivukkamäki for hans indsats i denne proces på vegne af det finske formandskab og hr. Schmahl, der har repræseret Kommissionen. Vi må heller ikke glemme det arbejde og den opfølgning, der er blevet ydet af fru Weisgerber, for Gruppen for Det Europæiske Folkeparti (Kristelige Demokrater) og De Europæiske Demokrater, fru Fourtou, for Gruppen Alliancen af Liberale og Demokrater for Europa, fru Rühle, for Gruppen De Grønne/Den Europæiske Fri Alliance og hr. Brie for Den Europæiske Venstrefløjs Fællesgruppe/Nordisk Grønne Venstre. Som formand har fru McCarthy spillet en afgørende rolle gennem hele processen, ikke mindst i trialogfasen. Endelig skal vi heller ikke glemme hr. Ortuondo Larrea, ordfører for Industriudvalget, og hr. Muscat, der har vist stor interesse for denne sag.
<P>
Hr. formand, mine damer og herrer! På denne baggrund appellerer jeg derfor til, at man stemmer for det samlede kompromis, der er forhandlet frem med de forskellige parlamentsgrupper, med Rådet og med Kommissionen, så vi kan vedtage dette direktiv ved førstebehandlingen. Vi vil på den måde sikre forbrugerne en bedre beskyttelse og styrke de branchers konkurrenceevne, som dette direktiv angår.
<SPEAKER ID="224" NAME="Anja Weisgerber" LANGUAGE="DE">
Hr. formand, mine damer og herrer! Først vil jeg gerne takke ordføreren for det gode samarbejde. Vi har opnået en stor succes. Direktivet om markedsføring af pyrotekniske produkter kan i morgen vedtages under førstebehandlingen, og vi har sågar allerede opnået enighed med Rådet.
<P>
Med dette direktiv harmoniseres 25 forskellige sprængstoflove i EU. Dermed har vi afskaffet et lille stykke bureaukrati mere. Med direktivet kommer vi et godt stykke videre med at gennemføre det indre marked for handel med fyrværkeri, airbags og andre pyrotekniske produkter. Der skal nu ikke længere fremstilles særlige produkter til hver enkelt medlemsstat. Det giver også enorme besparelser. Industrien kan nu nøjes med at følge fælles krav for hele Europa. Jeg har især arbejdet for en forenklet procedure for professionelle brugere af fyrværkeri.
<P>
Målet for denne forenklede procedure er, at producenten eller importøren indfører et særligt kvalitetssikringssystem for fyrværkeri til professionelle brugere. Det kontrolleres dog regelmæssigt af kompetente instanser. Dermed har vi på dette område lagt mere ansvar tilbage til virksomhederne og forhindret, at der opstår for meget bureaukrati. Når det gælder køretøjsteknik - herunder airbags og selestrammere - har vi kunnet indføre særlige regler. Netop på dette område er det nødvendigt med et højt sikkerhedsniveau uden at overdrive kravene til labelling af de airbags, der under alle omstændigheder monteres i bilerne.
<P>
Det er især forbrugerne, der får gavn af det nye direktiv, det vil jeg gerne understrege, for det giver større sikkerhed. Der har hidtil været nogle meget alvorlige ulykker med fyrværkeri, da sikkerhedskravene var forskellige i medlemsstaterne. Nu indføres der en procedure med samme sikkerhedskrav i alle medlemsstater. I morgen vil vi med afstemningen om pyroteknikdirektivet gennemføre det indre marked på dette område og samtidig skabe større sikkerhed for forbrugerne.
<SPEAKER ID="225" NAME="Anne Laperrouze" LANGUAGE="FR">
Hr. formand! Jeg må forklare, at jeg taler på vegne af fru Fourtou, som har taget sig af dette spørgsmål for vores gruppe, men hun er blevet forhindret i at være til stede på grund af andre forpligtelser. Fru Fourtou ønsker særlig at takke hr. Hasse Ferreira for hans arbejde samt medlemmer af de andre politiske grupper. Hun syntes, at det var behageligt at arbejde i en atmosfære, hvor alle var villige til at lytte, og hvor processen var gennemsigtig. Hun deltog i de forskellige trepartsmøder og støtter fuldt ud ordførerens strategi.
<P>
Hun beklager imidlertid, at man med et ændringsforslag fra Rådet afskaffer medlemsstaternes pligt til at udarbejde sammenligningstabeller. I henhold til den interinstitutionelle aftale fra 2003 er de tre institutioner forpligtet til bedre lovgivning og har anerkendt betydningen af disse tabeller. Rådet ønsker tilsyneladende ikke længere at opfylde denne forpligtelse. Fru Fourtou takker dog alligevel ordføreren og det finske formandskab og konstaterer, at de begge forsøgte at forsvare sammenligningstabellerne. Da hun ikke ønsker at blokere for proceduren, har hun overtalt vores gruppe til at stemme for kompromisændringsforslagene og betænkningen.
<SPEAKER ID="226" NAME="Malcolm Harbour" AFFILIATION="PPE-DE">
(EN) Hr. formand! Som koordinator for min gruppe i Udvalget om det Indre Marked og Forbrugerbeskyttelse ønskede jeg især at komme i aften for at rose den gruppe, der har arbejdet med dette, hr. Hasse Ferreira, som har ledet dette yderst tilfredsstillende, og navnlig min kollega fru Weisgerber, som utrætteligt har arbejdet sammen med hr. Hasse Ferreira om dette forslag.
<P>
Set ud fra det indre markeds synspunkt er dette et glimrende eksempel på, hvordan Parlamentet kan forbedre en meget teknisk tekst væsentligt. Dette kan forekomme at være en dunkel og måske temmelig marginal sektor, men som begge ordførere har påpeget i aften, er der tale om et omfattende varesortiment: Det drejer sig om pyrotekniske artikler til biler til en værdi af 5,5 milliarder euro og om fyrværkeri til en værdi af 1,5 milliarder euro. Det er et væsentligt marked, og deres resultater har været overordentligt vigtige for det første på grund af skabelsen af det indre marked, for det andet ved forbedring af standarderne for forbrugerne og produktmærkning, hvorved hele kvalitetsstandarden på markedet forbedres, og for det tredje ved forbedring af procedurerne. Det er et bevis på, at hvis Parlamentet tager sig sammen og arbejder intenst med tekniske forbedringer, kan det virkelig foranledige store fremskridt for både forbrugerne og den europæiske økonomi. Jeg takker alle de kolleger, der har medvirket til dette.
<SPEAKER ID="227" NAME="Markos Kyprianou" LANGUAGE="EN">
Hr. formand! Jeg vil blot takke ordføreren og medlemmerne endnu en gang for deres fremragende arbejde og sige, at vi glæder os til en aftale under førstebehandlingen.
<SPEAKER ID="228" NAME="Formanden">
Forhandlingen er afsluttet.
<P>
Afstemningen finder sted i dag - eftersom det er efter midnat - kl. 11.00.
<P>
Skriftlig erklæring (artikel 142)
<SPEAKER ID="229" NAME="Joseph Muscat" AFFILIATION="PSE">
(MT) Gennem direktivet om pyrotekniske artikler forbedrer vi sundheden og sikkerheden både for forbrugerne og de mennesker, der beskæftiger sig med denne type arbejde.
<P>
Ved hjælp af dette direktiv som ændret gennem denne betænkning, får vi større sikkerhed, navnlig i forbindelse med markedet for pyrotekniske artikler, der sælges gennem detailhandelen og bruges direkte af forbrugere over hele Europa.
<P>
Samtidig erkender man i ændringsforslaget, der blev enstemmigt vedtaget i Udvalget om det Indre Marked og Forbrugerbeskyttelse, at der eksisterer et marked for fyrværkeri, der ikke sælges direkte til forbrugerne, men som fremstilles til brug i forbindelse med godkendte aktiviteter, der er dækket af en forsikring. Disse aktiviteter omfatter de traditionelle festivaler, der især afholdes i Middelhavsområdet, herunder Malta.
<P>
Det vedtagne ændringsforslag omfatter ikke sikkerhedsbestemmelser, men det kræves blot, at der i disse tilfælde ikke må være tale om uforholdsmæssigt bureaukrati. De oprindelige procedurer ville ikke have medført ændringer i udførelsen af arbejdet, men ville have ført til øgede udgifter. For Maltas vedkommende ville disse skulle bæres af de frivillige instanser, der arrangerer disse festivaler.
<P>
Disse ændringsforslag blev udformet og aftalt i samarbejde med de ansvarlige myndigheder, herunder det maltesiske standardiseringsorgan.
<P>
Det skal også slås fast, at når det drejer sig om affyring af fyrværkeri, udarbejdes bestemmelserne for afstande og intervaller af de enkelte lande og har aldrig været omfattet af dette direktiv.
