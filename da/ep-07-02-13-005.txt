<CHAPTER ID="005">
Stemmeforklaringer
<SPEAKER ID="056" NAME="Ilda Figueiredo " LANGUAGE="PT">
Det er ikke vores hensigt at udtale os om det gyldige i beslutningen om at ophæve direktiv 68/89/EØF, selv om vi skeptiske over for Kommissionens harmoniseringstendenser, når de fleste virksomheder og medlemsstater giver udtryk for, at de ikke anvender det. Det er derimod vigtigt at sige sin mening om den proces, som det indgår i, nemlig initiativet om "bedre lovgivning", der i forenklingens navn i praksis gennemfører deregulering af markederne i medlemsstaterne og på EU-plan.
<P>
Kommissionens begrundelse er i øvrigt klar: "Bedre regulering er af afgørende betydning for forbedring af de europæiske virksomheders konkurrenceevne og for virkeliggørelse af Lissabon-dagsordenens mål", for hvis "unødvendige omkostninger og hindringer, som står i vejen for tilpasning og innovation" fjernes, skabes "de rette incitamenter og rammebetingelser for markedet, således at virksomhederne kan klare sig bedre". Dvs. "bedre lovgivning" er til gavn for virksomhederne, men ikke beskytter forbrugernes arbejdsmæssige, sociale og miljømæssige rettigheder. Det er det, vi er imod. Vi ønsker ikke, at der på den måde fjernes lovgivning, der indebærer, at konkurrence og virksomhedernes profit ikke har forrang over alt andet.
<SPEAKER ID="058" NAME="Bogusław Liberadzki " LANGUAGE="PL">
Jeg stemmer for betænkningen om Europa-Parlamentets og Rådets afgørelse nr. 804/2004/EF af 21. april 2004 om et EU-handlingsprogram til fremme af aktioner til beskyttelse af Fællesskabets finansielle interesser (Hercule II-programmet).
<P>
Hr. Bösch har forelagt en god betænkning. Ændringerne i indledningen afspejler bedre forordningens kriterier og formål. Den foreslåede ændring giver bedre værktøjer til gennemførelse af handlingsprogrammet og styrker kontrollen med en korrekt gennemførelse heraf. Tildelingen af yderligere 67 millioner euro om året til Hercule II-programmet vil få en betydelig effekt på bekæmpelsen af smugling og bedrageri.
<SPEAKER ID="059" NAME="David Martin " LANGUAGE="EN">
Jeg støtter Hercule II-programmet og arbejdet med at forebygge, afsløre og bekæmpe aktiviteter, der skader Fællesskabets finansielle interesser. Det er nødvendigt at bekæmpe den type svindel, der nævnes i programmet, for at bevare medlemsstaternes beskatningsgrundlag.
<SPEAKER ID="061" NAME="Bogusław Liberadzki" AFFILIATION="PSE">
skriftlig. - (PL) Jeg stemmer for betænkningen om forslaget til Kommissionens forordning (EF, Euratom) om ændring af forordning (EF, Euratom) nr. 2342/2002 om gennemførelsesbestemmelser til Rådets forordning (EF, Euratom) nr. 1605/2002 om finansforordningen vedrørende De Europæiske Fællesskabers almindelige budget.
<P>
Ordførerne fru Gräßle og hr. Pahor har udarbejdet en udmærket betænkning, der indeholder en række ændringsforslag. Gennemførelsen af forordningen vil give større fleksibilitet og gennemsigtighed i finansforordningen vedrørende De Europæiske Fællesskabers almindelige budget. Det vil i højere grad sikre Fællesskabets finansielle interesser, samtidig med at Budgetkontroludvalget får mere gennemsigtige muligheder for at vurdere en ordentlig gennemførelse af Fællesskabets budget i den pågældende sektion.
<SPEAKER ID="062" NAME="David Martin " LANGUAGE="EN">
Jeg støtter ændringsforslagene i denne betænkning, da Europa-Parlamentets budgetmæssige funktion er afgørende for at bevare den demokratiske kontrol på EU-plan. Jeg støtter i særdeleshed ændringsforslagene vedrørende en forbedring af sammenligningen mellem den politiske vilje, der udtrykkes i Parlamentets bemærkninger til budgettet, og den faktiske gennemførelse.
<SPEAKER ID="064" NAME="Richard Seeber" AFFILIATION="PPE-DE">
(DE) Hr. formand! Inspire-datasystemet er en vigtig landvinding for os i Europa, fordi vi i forbindelse med alle politikker, særligt på miljøområdet, har brug for geografiske data, som er sammenlignelige. Derfor vil jeg også rette min tak til ordføreren fru Brepoels, som har udarbejdet et fremragende kompromis. Kun på den måde kan vi sikre, at borgerne søger information om de miljørisici, der møder dem, og kan deltage i de systemer, som vi etablerer i Europa. Det yder Inspire et vigtigt bidrag til.
<SPEAKER ID="065" NAME="David Martin " LANGUAGE="EN">
Jeg stemte for denne betænkning, da den vil medvirke til at skabe en affaldshåndteringspolitik, der kan hjælpe os med at nå vores mål om at reducere affaldsmængden og beskytte miljøet. Vi er nødt til at beskytte miljøet på EU-plan, og denne betænkning er et forsøg på at gøre det. Betænkningen opfylder de prioriteringer, vi efter min mening bør have for miljøet, i form af at reducere produktionen af ikkegenbrugelig eller ikkegenanvendelig affald, at gøre producenterne og importørerne ansvarlige for affald, at undgå omklassificering af afbrændingsanlæg til energimæssig udnyttelse til affaldsbortskaffelse samt at indføre et krav om at udvikle nationale affaldsforebyggelsesprogrammer.
<SPEAKER ID="067" NAME="Richard Seeber" AFFILIATION="PPE-DE">
(DE) Hr. formand! To ting var vigtige for os i Østrig i forbindelse med revisionen af dette affaldsrammedirektiv. Det var for det første specialordningen for biogent affald, da både Østrig og Tyskland har nogle meget velfungerende systemer, som det gælder om at opretholde. Samtidig opfordrer vi Kommissionen til at arbejde videre på dette område, så der kan etableres et europadækkende system. Det andet var cateringaffaldet og affaldet fra restauranter, som efter korrekt behandling atter kan anvendes i svineavlen. Det er en meget vigtig model til rigtig genanvendelse af sådanne fødevarestrømme.
<SPEAKER ID="068" NAME="Andreas Mölzer" AFFILIATION="ITS">
(DE) Hr. formand! Langsomt, men sikkert er der ved at ske en ændring i samfundets holdning til affald. Da stadig flere lande oparbejder deres gamle affald, og operatørerne ønsker at udnytte deres anlæg, opstår der imidlertid affaldstransporter tværs igennem Europa. Selv om man nu er mere opmærksom på miljøet, er der hele tiden nogle sorte får, som deponerer affaldet illegalt i større eller mindre stil, eller som opkræver penge for at tage affaldet retur uden at sørge for den kostbare videre behandling.
<P>
Dette skader ikke kun vores fælles miljø, det koster også stat og kommuner mange penge. Her må vi gribe mere effektivt ind. Desuden skal der gennemføres mere oplysningsarbejde, da nogle borgere af uvidenhed bortskaffer f.eks. medicinrester på en forkert måde. Naturligvis skal vi også satse på mere genanvendelse, og her bør EU og medlemsstaterne gå foran med et godt eksempel. Vi må heller ikke glemme, at spørgsmålet om endelig deponering af atomaffald stadig ikke er løst. Det er endnu en grund til ikke at bygge flere atomkraftværker.
<SPEAKER ID="069" NAME="Liam Aylward, Brian Crowley, Seán Ó Neachtain og Eoin Ryan " LANGUAGE="EN">
Vi og delegation fra Fianna Fail-partiet i Europa-Parlamentet har stemt for et stærkere kommissionsforslag om affald, der favoriserer et femtrinshierarki med særlig vægt på at forebygge og nedbringe affald efterfulgt af genbrug, genanvendelse og nyttiggørelse af affald samt endelig sikker og miljøvenlig bortskaffelse af affald i denne prioritetsorden.
<P>
Vi har stemt for at kræve bindende mål for medlemsstaterne om i 2012 at stabilisere affaldsproduktionen på 2008-niveau, og vi støtter Europa-Parlamentets krav om mere genbrug og genanvendelse for at reducere presset på deponeringsanlæg samt krav om, at medlemsstaterne skal træffe de nødvendige foranstaltninger for at sikre, at alt affald gennemgår nyttiggørelsesoperationer, hvor dette er praktisk muligt, og træffe foranstaltninger til fremme af genbrug og til indførelse af indsamlingsordninger af forskellige strømme med henblik på at bevæge sig i retning af et genanvendelsessamfund inden 2020, hvor 50 % af vores faste husholdningsaffald skal genanvendes ud over bioaffald og industriaffald.
<P>
Det er meget vigtigt at skelne mellem genanvendelse og bortskaffelse. Vi har stemt for ændringsforslag, der klart skelner mellem genanvendelse og bortskaffelse, og vi har stemt imod ændringsforlag, der ville omklassificere enheder fra bortskaffelse til genanvendelse.
<SPEAKER ID="070" NAME="Bernadette Bourzai " LANGUAGE="FR">
Jeg vil gerne lykønske ordføreren og Parlamentets Miljøudvalg for det fremragende arbejde, de har udført.
<P>
Det er rigtigt, at vi skal handle, for politikkerne for affaldshåndtering udnytter ikke altid interessen for genvinding og kompostering, og desværre er deponering og forbrænding stadig det mest almindelige.
<P>
Jeg støtter femtrinshierarkiet for affaldshåndteringsmetoder (forebygge, genbruge, genanvende, nyttiggøre og bortskaffe), for jeg mener, at målsætningen om at reducere affaldsmængderne skal prioriteres, og vi skal derfor fremme en politik, der forebygger affaldsproduktionen. Jeg støtter f.eks. indførelse af mærkning på produkter, som kan bruges til at skabe et miljøvenligt forbrug.
<P>
Jeg er glad for, at opgravet jord er taget af affaldslisten, det forenkler sagerne. Til gengæld synes jeg, det er nødvendigt at etablere en klar skelnen mellem genanvendelse og nyttiggørelse og lovgive om forbrændingspraksisser for at opnå en ordentlig energiudnyttelse, som ikke skal udgøre en risiko for menneskers sundhed og for miljøet.
<P>
Jeg støtter forslaget om at generalisere producentansvaret for affald i henhold til princippet om, at forureneren betaler.
<SPEAKER ID="071" NAME="Ilda Figueiredo " LANGUAGE="PT">
Denne betænkning rummer en række også delvist modstridende punkter. Der opstilles prioriteringer dels for håndtering af affald, med hovedvægt på forebyggelse, genbrug, genanvendelse og andre nyttiggørelsesoperationer, dels for bortskaffelse af affald. Det bifalder vi og håber, at den endelige tekst kommer til at afspejle denne holdning.
<P>
Desværre er nogle af de gode ændringsforslag om ikke at anse forbrænding for en nyttiggørelsesproces og om at sikre, at denne metode i praksis ikke finder anvendelse, ikke blevet vedtaget, mens andre forslag af væsentlig mindre rækkevidde er blevet vedtaget, hvilket indebærer modstridende tiltag.
<P>
I den forhandlingsproces, der nu skal følge, skal man derfor være meget opmærksom på, hvordan definitionerne og deres indhold udformes.
<P>
I denne førstebehandling har vi derfor lagt vægt på de aspekter, der forbedrer Kommissionens oprindelige forslag. Den endelige stemmeafgivning ved andenbehandlingen vil dog afhænge af, om de modstridende punkter afklares.
<SPEAKER ID="072" NAME="Glyn Ford " LANGUAGE="EN">
Jeg stemmer for Jackson-betænkningen om affald. Det er vigtigt, at vi undgår at begrave os selv under den hastigt stigende mængde affald fra forbrugersamfundet. Jeg går ind for mest mulig genanvendelse, men det er ikke nok. Vi skal begrænse den mængde affald, der genereres inden genanvendelsen. Uanset hvad vi gør, vil der fortsat være materiale, der skal bortskaffes. Hvis det holdes på det lavest mulige niveau, har jeg ikke noget problem med, at noget af det afbrændes. I Tyskland har jeg besøgt kraft-varme-produktionsordninger, der bygger på affaldsafbrænding, hvilket må anbefales. Vi hjælper vores planet og fremtiden ved at anvende en række forskellige foranstaltninger og ikke ved at indføre én standardordning.
<SPEAKER ID="073" NAME="Mary Lou McDonald " LANGUAGE="EN">
Jeg støttede Jackson-betænkningen i dag, fordi den omfattede essensen af Miljøudvalgets progressive indstilling til forebyggelse og styring af affald. Jeg er særligt tilfreds med, at Europa-Parlamentet har afvist Kommissionens forslag om at relancere forbrændingsanlæg for husholdningsaffald på basis af visse kriterier. Sinn Féin støtter de samfund i Irland, der kæmper mod indførelsen af farlige forbrændingsanlæg i deres samfund.
<P>
Jackson-betænkningen udsender et klart signal om, at Europa-Parlamentet støtter principperne om et genanvendelsessamfund, og det bør medlemsstaterne også gøre. Jeg glæder mig også over medtagelsen af en femtrins affaldshierarkiplan samt fastholdelsen af, at medlemsstaterne skal tvinges til at udarbejde affaldsforebyggelsesplaner. Jeg beklager imidlertid, at betænkningen ikke indeholder tydeligere og mere ambitiøse mål.
<SPEAKER ID="074" NAME="Luís Queiró " LANGUAGE="PT">
Affaldsbehandling er et ekstremt vigtigt spørgsmål og bør debatteres ud fra den opfattelse, at overdreven miljøorientering betyder urealistisk og i praksis uigennemførlig lovgivning, mens utilstrækkelig lovgivning indebærer miljøpolitisk efterladenhed og konsekvenser for de kommende generationer, der kunne være undgået.
<P>
Man må derudover forstå, at hvor gode hensigter vi end har om at begrænse forureningen, vil en forbedring af levevilkårene - hvilket stadig sker i EU og endnu mere i resten af verden - altid betyde øget forbrug og uundgåelig stigning i mængden af affald. Deraf følger, at vi skal være realister og især, at vi, som det her foreslås, skal bestræbe os på at få et positivt udbytte ud af affaldsbehandlingen i form af energi.
<SPEAKER ID="075" NAME="Frédérique Ries " LANGUAGE="FR">
Det er bedre at forebygge end at helbrede! Dette ordsprog, som tyder på en vilje til at gå til selve kilden, passer ferfekt på den europæiske affaldspolitik.
<P>
Og hvad kan vi konstatere? Mellem 1995 og 2003 er den globale affaldsproduktion steget med 19 %, hvilket i gennemsnit er 3,5 t pr. år og pr. person.
<P>
Hvis vi tilføjer, at mindre end 20 % af affaldet genanvendes, at halvdelen af de udtjente materialer ikke behandles og ender med at blive spredt ud i naturen, og at det øgede antal forbrændings- og deponeringsanlæg, som er farlige for miljøet og sundheden, ikke er en holdbar politik, er det hele filosofien bag affaldshåndteringen, som skal genovervejes, og det omkring tre stærke akser. Det gælder miljøvenligt design som prioritet i affaldsforebyggelsen, eftersom 80 % af miljøpåvirkningen sker under fremstillingen og forarbejdningen af produktet, etablering af grønne afgifter med en afskrækkende effekt og rettet mod overflødig emballering og energiintensive produkter, og lukning af de 10.000 ulovlige lossepladser, som befinder sig på europæisk territorium, medmindre de bringes i overensstemmelse med det europæiske direktiv fra 2001 om deponering af affald.
<SPEAKER ID="076" NAME="Catherine Stihler " LANGUAGE="EN">
Jeg glæder mig over denne betænkning vedrørende EU's affaldsproblem. Jeg er tilfreds med, at der er indført et juridisk bindende stabiliseringsmål for affaldsforebyggelse. Det glæder mig også, at er ikke har været nogen svækkelse af princippet om et femtrins affaldshierarki: forebyggelse og nedbringelse af affald, genbrug af affald, genanvendelse af affald (mindre end en tredjedel af al affald genanvendes i dag), andre nyttiggørelsesoperationer samt sikker og miljøvenlig bortskaffelse af affald.
<SPEAKER ID="078" NAME="Ilda Figueiredo " LANGUAGE="PT">
Som bekendt er et af det moderne samfunds problemer, at der produceres affald. Vi støtter derfor vedtagelsen af dette dokument, hvor der sættes fokus på affaldshåndtering som et helt afgørende mål og en forudsætning for beskyttelse af miljø og folkesundhed.
<P>
Vi fremhæver også vedtagelsen af det såkaldte affaldshierarki, altså opstilling af følgende prioriteringer for aktionerne i faldende orden: forebyggelse, genbrug, genanvendelse af materialer, andre former for nyttiggørelse, f.eks. energiudnyttelse, og endelig bortskaffelse. Med prioritering af forebyggelse sigtes der på at nedbringe mængden af affald mest muligt.
<P>
Vi må dog ikke overse, at den enorme mængde affald, der produceres, betyder, at genbrug, genanvendelse eller bortskaffelse er utilstrækkelige foranstaltninger, der ikke løser problemerne.
<P>
Det er derfor helt afgørende at reducere mængden af affald, men det forudsætter, at produktions- og forbrugsmønstrene skal ændres. Det forudsætter også, at hele befolkningen skal oplyses og bevidstgøres om denne problematik. Det må derfor afklares, hvordan affaldshåndteringens omkostninger skal bæres, så det sikres, at de ikke udelukkende eller fortrinsvist falder på "det svageste led", forbrugerne. Vi mener derfor, at henvisningen til princippet om, at forureneren betaler, er farlig.
<SPEAKER ID="079" NAME="Diamanto Manolakou " LANGUAGE="EL">
I Grækenland er der nu 3.500 ukontrollerede lossepladser! På omkring halvdelen brændes affaldet med alvorlige konsekvenser for miljøet og folkesundheden. Affaldsmængden vokser, og størstedelen anbringes på lossepladser. Genbrug og recirkulering af affald er derimod noget, der anvendes alt for lidt, og den ulovlige transport af affald over grænserne vokser. Dette gælder i de fleste medlemsstater, som det også korrekt påpeges i betænkningen om en temastrategi for genanvendelse af affald.
<P>
I stedet for at komme med løsninger på disse samfundsproblemer støtter Kommissionen desværre forbrændingsanlæggenes fabrikanter og administratorer, dvs. de store økonomiske interesser, ved hjælp af tågede og forvanskede definitioner og mangel på kvalitative og kvantitative mål. Og det sker, selv om vi rent faktisk ved, at affaldsdestruering producerer luftforurening, farlige stoffer og giftigt flydende affald, som bidrager til drivhuseffekten. Samtidig forhindrer forbrænding, at affaldet genanvendes.
<P>
Dette bekræfter, at det kapitalistiske EU af natur ikke er i stand til at gennemføre en affaldshåndteringspolitik med beskyttelse af miljø og folkesundhed som kriterium, da dette ikke kan forenes med kapitalens uhæmmede profitvirksomhed.
<P>
Vi er også uenige med principper som "forureneren betaler" og "affaldsproducentens ansvar", da det er redskaber til at fjerne skylden fra forureneren, som i princippet kan forurene ustraffet og bare nøjes med at betale de økonomiske omkostninger.
<SPEAKER ID="080" NAME="David Martin " LANGUAGE="EN">
Jeg stemte for denne betænkning, da vi efter min mening bør indføre en affaldshåndteringspolitik, der reducerer affaldet og beskytter miljøet. Efter min mening bør grundlaget for EU's affaldspolitik være beskyttelse af miljøet og ikke at lette handelen med affald. Princippet om, at forureneren betaler, princippet om producentansvar i EU's affaldslovgivning samt gennemførelsen af konkrete mål for forebyggelse er vigtige aspekter af denne betænkning, som jeg går ind for.
<SPEAKER ID="081" NAME="Catherine Stihler " LANGUAGE="EN">
Forslaget om et særskilt direktiv om slam fra rensningsanlæg, en revision af direktivet om affaldsforbrænding og forslag om affaldsforebyggelse er velkomne.
<SPEAKER ID="083" NAME="Philip Claeys" AFFILIATION="ITS">
(NL) Hr. formand! Jeg har stemt imod Bozkurt-betænkningen. Selv om der er draget en række nødvendige konklusioner, forpasser vi her i Parlamentet en chance for virkelig at kunne lægge pres på den tyrkiske regering. Tiltrædelsesforhandlingerne med Tyrkiet kunne bruges som løftestang til at gøre fremskridt, hvad angår menneskerettighedssituationen, i dette tilfælde kvinders rettigheder. Men Europa-Parlamentet vælger åbenbart bevidst ikke at gøre dette. Her i Parlamentet er der et flertal, som går ud fra, at Tyrkiet for enhver pris skal kunne tiltræde EU. Officielt siges det selvfølgelig, at forhandlingerne med Tyrkiet kan standses på et hvilket som helst tidspunkt, hvis det viser sig, at landet klart lader hånt om betingelserne vedrørende menneskerettigheder. Vi har imidlertid flere gange måttet konstatere, at en sådan standsning af forhandlingerne aldrig vil ske. Det er en bestemmelse, som kun tjener til at berolige det flertal af vælgerne i Europa, som er imod Tyrkiets tiltrædelse.
<SPEAKER ID="084" NAME="Françoise Castex " LANGUAGE="FR">
Jeg har stemt for initiativbetænkningen af Emine Bozkurt om kvinders rolle i det sociale, økonomiske og politiske liv i Tyrkiet.
<P>
Jeg mener, at selv om retsgrundlaget for kvinders rettigheder samlet set forekommer tilfredsstillende, udviser den reelle iværksættelse af dem stadig nogle mangler. Vold mod kvinder, og især æresforbrydelser og tvangsægteskaber, skal systematisk fordømmes.
<P>
Jeg hilser det forslag i betænkningen, som opfordrer de tyrkiske institutioner til at "indgå et samarbejde med alle repræsentanter for civilsamfundet, både civile, sociale (...), med henblik på iværksættelse af kampagner" for at øge bevidstheden om den vold, der begås mod kvinder og børn.
<P>
Jeg glæder mig desuden over vedtagelsen af henstillingen til de politiske partier i Tyrkiet om allerede ved næste valg i 2007 at lade flere kvindelige kandidater optræde på valglisterne.
<P>
Endelig glæder jeg mig over anmodningen til den tyrkiske regering om at gøre adgangen til viden obligatorisk for de unge piger, hvis familier forhindrer dem i at gå i skole.
<SPEAKER ID="085" NAME="Edite Estrela " LANGUAGE="PT">
Jeg har stemt for Bozkurt-betænkningen, fordi det deri fremhæves, at den tyrkiske regering bør vedtage foranstaltninger, der fremmer kvindernes deltagelse i det sociale, økonomiske og politiske liv i Tyrkiet, selv om der er sket fremskridt på dette område.
<P>
Betænkningen viser, at der endnu er lang vej at gå med hensyn til beskyttelse af de tyrkiske kvinder mod vold i hjemmet og æresforbrydelser, og der rettes en appel til den tyrkiske regering om at etablere flere tilflugtssteder for kvinder, der udsættes for vold.
<SPEAKER ID="086" NAME="Ilda Figueiredo " LANGUAGE="PT">
Ved at stemme for denne betænkning har vi blot villet støtte, at alle tyrkiske kvinders rettigheder skal beskyttes, herunder i forbindelse med tiltrædelsesforhandlingerne mellem Tyrkiet og EU, idet vi fremhæver, at menneskerettighederne skal overholdes, også kvindernes rettigheder. Vi mener dog ikke, at det er det eneste spørgsmål, der skal tages hensyn til i forhandlingerne med Tyrkiet. Vores modstand mod tiltrædelsesforhandlinger, så længe Tyrkiet opretholder sin utilladelige besættelse af det nordlige Cypern, er velkendt. Vi er derfor uenige i visse af de synspunkter, som betænkningen indeholder.
<P>
Som det siges i den vedtagne betænkning, har den nye straffelov, der trådte i kraft i juni 2005, styrket kvindernes grundlæggende rettigheder væsentligt, men Fællesskabets direktiver om ligestilling mellem mænd og kvinder er endnu ikke gennemført fuldt ud. Vi beklager ligeledes, at piger i nogle dele af det sydøstlige Tyrkiet ikke registreres ved fødslen, hvilket vanskeliggør bekæmpelsen af tvangsægteskaber og æresforbrydelser, fordi ofrene ikke har nogen officiel identitet. Vi tilslutter os også den appel, der rettes til den tyrkiske regering om at sikre, at kvinder tilhørende det kurdiske mindretal også inddrages i programmer om kvinders rettigheder.
<SPEAKER ID="087" NAME="Hélène Goudin og Nils Lundgren " AFFILIATION="IND/DEM">
skriftlig. - (SV) Vi deler fuldt ud den opfattelse, at Tyrkiet, i lighed med de øvrige kandidatlande, skal etablere en demokratisk retsstat med fuldstændige menneskerettigheder og ligestilling mellem mænd og kvinder.
<P>
Vi forholder os dog kritisk til flere punkter i betænkningen. Det er f.eks. urimeligt, at Europa-Parlamentet foreslår, at der skal vedtages et obligatorisk kvotesystem, som garanterer en rimelig repræsentation af kvinder på valglisterne (punkt 41), at de tyrkiske politiske partier skal vedtage interne regler, som sikrer kvinders deltagelse i deres ledende organisationer på alle niveauer (punkt 43), og at de politiske partier i Tyrkiet skal opføre flere kvindelige kandidater på valglisterne (punkt 44). EU stiller ikke denne type krav til hverken øvrige kandidatlande eller nuværende medlemslande. Det er naturligvis urimeligt, at et kandidatland får særbehandling i form af særskilte krav. Det er desuden i sidste ende op til de respektive lande at afgøre, hvilken type foranstaltninger der skal vedtages for at styrke kvindernes rolle i samfundet.
<P>
På baggrund af ovenstående har vi valgt hverken at stemme ja eller nej ved den endelige afstemning.
<SPEAKER ID="088" NAME="Timothy Kirkhope " LANGUAGE="EN">
Jeg og mine kolleger fra det britiske Konservative parti støtter Tyrkiets tiltrædelse af EU. Vi finder det også vigtigt, at Tyrkiet ligesom alle andre kandidatlande skal opfylde Københavnskriterierne.
<P>
Denne betænkning synes imidlertid at sætte højere medlemsskabskrav til Tyrkiet end til andre stater. Vi kan ikke gå ind for en forskelsbehandling af Tyrkiet, hvor landet stilles dårligere end andre kandidatlande. Selvfølgelig skal Tyrkiet også sikre overholdelse af Københavnskriterierne med hensyn til kvinders og pigers rettigheder.
<P>
Vi har besluttet at undlade at stemme om denne betænkning, da vi er bange for, at den lange liste over krav vil blive brugt politisk af modstanderne af Tyrkiets EU-medlemskab. Vi ønsker endvidere at gøre det klart, at vi støtter ægte forsøg på at forbedre kvinders position i Tyrkiet.
<SPEAKER ID="089" NAME="Rodi Kratsa-Tsagaropoulou " AFFILIATION="PPE-DE">
ordfører. - (EL) Nyt Demokratis medlemmer af Europa-Parlamentet har stemt for Bozkurt-betænkningen, som ikke kun omhandler kvindernes vanskelige situation i Tyrkiet på alle områder, men også de foranstaltninger, der skal træffes, for at kandidatlandet kan vedtage og gennemføre EU's acquis.
<P>
Der bør fortsat gøres en konsekvent og mangesidet indsats fra Tyrkiets side for at beskytte kvinders menneskerettigheder (afskaffelse af vold, æresforbrydelser og polygami) og fjerne forskelsbehandling i familielivet, i det økonomiske og det sociale liv og generelt.
<P>
Vi har hverken stemt for eller imod ændringsforslag 15. Vi mener ikke, at dette ændringsforslag tilfører beslutningsforslaget noget.
<P>
Det er en kendsgerning, at ligestillingsaspektet er en del af EU's acquis, som kandidatlandet skal integrere og anvende. Hvis forhandlingerne fastfryses, som det pågældende ændringsforslag kræver, vil det hæmme gennemførelsen af ligestilling mellem mænd og kvinder. Vi må ikke glemme, at der allerede lægges pres i denne retning i den nuværende forhandlingsfase. Vi minder om, at åbningen af forhandlingerne om kapitel 19 om socialpolitik og beskæftigelse, der er direkte relateret til forskelsbehandling af kvinder, kræver en obligatorisk udvikling og efterlevelse i Tyrkiet med opstilling af konkrete mål for at fremme ligestilling.
<SPEAKER ID="090" NAME="David Martin " LANGUAGE="EN">
Jeg har stemt for denne betænkning, der vurderer og foreslår foranstaltninger til fremme af kvinders rettigheder i Tyrkiet. Det er nødvendigt med et samarbejde med de tyrkiske myndigheder og det tyrkiske civilsamfund for at forbedre kvinders rettigheder, hvilket foreslås i betænkningen. Specielt i lyset af landets kandidatur til et EU-medlemskab er det vigtigt at prioritere respekten for menneskerettigheder inklusive kvinders rettigheder. Der er vedvarende problemer med kvinders rettigheder i form af f.eks. vold imod kvinder inklusive æresforbrydelser, manglende uddannelse af kvinder og piger samt faldende arbejdsmarkedsdeltagelse blandt kvinder. Jeg er glad for at støtte en betænkning, der anerkender behovet for at tage fat på disse problemer og komme med konkrete løsningsforslag.
<SPEAKER ID="091" NAME="Frédérique Ries " LANGUAGE="FR">
Tvangsægteskaber, husspektakler, æresforbrydelser, analfabetisme osv.: Kvinders situation i Tyrkiet er ikke en dans på roser! Ifølge UNICEF forhindrer familien hvert år 700.000 unge piger i at gå i skole. Beskæftigelsesgraden for kvinder når ikke op på 25 %, hvilket er langt fra de tilsvarende 55 % i EU.
<P>
Det er foruroligende tal, når Tyrkiets tiltrædelse af EU skaber uenighed. Derfor foreslår Parlamentet nogle konstruktive foranstaltninger, nemlig en evaluering af Tyrkiets fremskridt på grundlag af kriterier, oprettelse af tilflugtssteder for voldsramte kvinder, pligt til registrering af alle piger ved fødslen for at bekæmpe tvangsægteskaber, uddannelse af politi og retsvæsen i kampen mod æresforbrydelser for at opmuntre til, at der systematisk indledes undersøgelser, og til de nødvendige domfældelser, og et obligatorisk kvotesystem for kvinders deltagelse i det politiske liv.
<P>
Jeg er ikke fundamentalist, hvad angår foranstaltninger til positiv diskriminering. Men jeg er overbevist om det nyttige i midlertidige foranstaltninger i Tyrkiet. Dette land har et himmelråbende behov for kvinder i magtpositioner. Det er deres opgave at optræde som rollemodeller, således at mentaliteten udvikler sig og erstatter behovet for paragraffer.
<SPEAKER ID="092" NAME="Olle Schmidt " LANGUAGE="SV">
I afstemningen om Bozkurt-betænkningen om de tyrkiske kvinders rolle i det sociale, økonomiske og politiske liv valgte jeg at stemme ja til det ændringsforslag, som sletter punkt 41 om et kvotesystem. Jeg synes, det er et stort problem, at der ikke er flere kvinder i tyrkisk politik, men for mig er kvoter ikke den rigtige løsning på problemet.
<SPEAKER ID="093" NAME="Catherine Stihler " LANGUAGE="EN">
Det glæder mig, at der indledes forhandlinger med Tyrkiet om tiltrædelse af EU. Det er imidlertid nødvendigt nøje at overvåge kvinders rettigheder. Vi må protestere imod sagen om den manglende registrering af pigefødsler i det sydøstlige Tyrkiet. Alle fødsler skal officielt registreres uanset køn. Med hensyn til kvinder i politik kan der gøres en større indsats for at tilskynde, opdrage og hjælpe kvinder til offentlige mandater. Vi skal imidlertid huske, at der i EU fortsat findes lande, hvor der ikke er et tilfredsstillende antal kvinder i den nationale politik. I Det Forenede Kongerige vil det vare 200 år, før der er lige mange kvinder og mænd i Underhuset. Vi skal gøre vores yderste for at gøre noget ved kønsuligheder der, hvor de forekommer.
<SPEAKER ID="094" NAME="Lars Wohlin " LANGUAGE="SV">
De nuværende omstændigheder viser, at medlemskabsforhandlingerne med Tyrkiet blev indledt for tidligt. Betænkningen tydeliggør en række alvorlige problemer, ikke mindst forekomsten af æresforbrydelser og vold mod kvinder.
<P>
Uanset om Tyrkiet bliver medlem eller ej, ligger landet i EU's nærområde og kommer til at udgøre en vigtig handelspartner for EU. Det er derfor vigtigt, at EU fortsat øver politisk pres på Tyrkiet for, at landet gennemgår en konstruktiv udvikling. Det er derimod meget ulykkeligt, når Europa-Parlamentet går så vidt som til at foreslå et obligatorisk kvotesystem for kvinder til forskellige valglister. Det hører ikke under EU's beføjelser at gribe ind i normeringsprocedurer, som opfylder demokratiske spilleregler.
