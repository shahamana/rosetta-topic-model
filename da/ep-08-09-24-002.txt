<CHAPTER ID="002">
Erklæring fra formanden
<SPEAKER ID="006" NAME="Formanden">
Det er med stor sorg, at vi er blevet gjort bekendt med de dramatiske begivenheder i Kauhajoki i det vestlige Finland, hvor 11 mennesker har mistet livet ved en meget tragisk episode på en skole. Flere personer blev desuden alvorligt såret af gerningsmanden, som til sidst rettede sit skydevåben mod sig selv.
<P>
På Europa-Parlamentets vegne vil jeg gerne udtrykke min dybeste sympati og medfølelse med ofrenes familier. Alle ofrene var uskyldige, unge studerende på en teknisk skole, hvor de forberedte sig på en karriere inden for servicesektoren.
<P>
Tragedien fandt sted mindre end et år efter et lignende rystende massemord på gymnasiet i Jokela. Som vi alle ved, anses Finland for at være et af de mest fredelige og sikre lande i Europa, så det er let at forstå, at finnerne er lammede af chok, og vi deler deres forfærdelse.
<P>
Desværre ser vi ofte lignende mønstre gentaget under disse massakrer. I dette tilfælde var det ikke muligt at undgå tragedien, selv om gerningsmanden lagde truende videoer ud på internettet før massakren. Som ansvarlige politikere i Europa og i alle medlemsstaterne må vi gøre alt, hvad der står i vores magt for at sikre, at denne form for vold opdages og forhindres i tide.
<P>
På Europa-Parlamentets vegne vil jeg gerne endnu en gang udtrykke vores dybeste sympati og medfølelse med ofrene og deres familier.
