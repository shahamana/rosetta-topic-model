<CHAPTER ID="019">
Frivilligt arbejde (forhandling)
<SPEAKER ID="193" NAME="Formanden">
Næste punkt på dagsordenen er betænkning af Marian Harkin for Regionaludviklingsudvalget om det frivillige arbejdes bidrag til økonomisk og social samhørighed.
<SPEAKER ID="194" NAME="Marian Harkin">
ordfører. - (EN) Hr. formand! Tak fordi jeg får lejlighed til at sige et par ord om min betænkning om frivilligt arbejde og det frivillige arbejdes bidrag til økonomisk og social samhørighed.
<P>
Allerførst vil jeg gerne takke alle medlemmerne i Regionaludviklingsudvalget for deres fremragende samarbejde om denne betænkning, og navnlig skyggeordførerne. Jeg vil også gerne takke Kommissionens embedsmænd, ALDE-Gruppens personale og Parlamentets personale i Regionaludviklingsudvalget for deres interesse og hjælp.
<P>
Over 100 millioner europæere udfører frivilligt arbejde - det er et utroligt tal! Ifølge Kommissionen er mellem en tredjedel og halvdelen af EU's befolkning involveret i en eller anden form for frivillig aktivitet. Jeg mener, at vi som institution skal anerkende, værdsætte og støtte frivilligt arbejde ved enhver given lejlighed.
<P>
Frivilligt arbejde er på mange måder en enestående aktivitet. Det er åbent for alle og gives gratis; det bidrager til social samhørighed og økonomisk samhørighed; det sætter en af de vigtigste europæiske værdier, nemlig solidariteten, i spil. Uanset om det er en enkeltperson, som kører mad ud til ældre medborgere, eller de tusinder, som mobiliseres i tilfælde af naturkatastrofer som oversvømmelser eller skovbrande, så bidrager de frivillige til at opbygge samfundet og mindske fremmedgørelsen.
<P>
Frivilligt arbejde er en aktivitet, som spænder over generationer. Det er en ressource, nogle gange en latent ressource, som ligger i samfund, organisationer og netværk. Det er en energi, som findes i hver enkelt af os, men som først aktiveres i samarbejde med andre. Det er efter min opfattelse en yderst værdifuld form for vedvarende energi.
<P>
Der er en stærk forbindelse mellem frivilligt arbejde og aktivt medborgerskab. Frivilligt arbejde er et konkret udtryk for deltagende demokrati. I Parlamentet repræsenterer vi vores borgere, og vi indgår som politikere i et repræsentativt demokrati, men nogle gange er vi ikke tilstrækkeligt opmærksomme på den anden side af ligningen, nemlig deltagende demokrati. Det er her, borgerne gennem deres aktiviteter deltager i den demokratiske proces, og frivilligt arbejde er med til at fremme denne vigtige proces.
<P>
Min betænkning indeholder en række praktiske forslag til, hvordan vi kan tilføre værdi på europæisk niveau. Kommissionen har en rolle at spille med hensyn til at sikre, at medlemsstaterne følger partnerskabsprincippet, som er fastsat i Fællesskabets strategiske retningslinjer for samhørighed, og for at sikre, at vi ikke fortsætter med illusionen om inddragelse af ngo'er, frivillige grupper osv., sådan som det i dag er tilfældet i mange medlemsstater.
<P>
Jeg mener også, at der bør etableres et system på tværs af alle EU-midler, som anerkender frivilligt arbejde som et bidrag til samfinansierede projekter. Hvis vi gør det, viser vi i handling, at vi støtter det frivillige arbejde.
<P>
Vi bør udvide de eksisterende muligheder og programmer for at fremme frivilligt arbejde blandt unge mennesker og etablere lignende muligheder og programmer for at fremme frivilligt arbejde for ældre mennesker. Og vi bør fremme frivilligt arbejde på tværs af generationerne hver gang, der er mulighed for det.
<P>
Et andet område, hvor Kommissionen kan gøre noget, er ved at fremme en mere liberal visumordning i tilfælde, hvor frivillige fra nabolande er involveret i EU-sponsorerede programmer.
<P>
Medlemsstaterne kan spille en vigtig rolle ved at udarbejde regelmæssige satellitregnskaber, som kan måle værdien af frivilligt arbejde og non profitorganisationer. Tallene fra mange lande, herunder USA, Belgien, Den Tjekkiske Republik og Canada, viser, at non profitorganisationer står for mellem 5 % og 7 % af BNP. Politikerne kan ikke ignorere disse tal, men må tage højde for dem, når de formulerer politikken. Desuden fik organisationerne i gennemsnit mellem 3 % og 8 % tilbage af hver euro, de brugte på at støtte frivillige. Det er en forrentning, som end ikke ECB kan leve op til.
<P>
Medlemsstaterne kan også støtte de frivillige aktiviteter ved at oprette en bæredygtig infrastruktur for det frivillige arbejde, som kan tage sig af spørgsmål som driftstilskud, forsikringsdækning og eventuelle skattelettelser.
<P>
Når alt kommer til alt, er det en af vores centrale opgaver i EU at indvirke positivt på borgernes liv og tilføre værdi på europæisk niveau. Det kan vi gøre ved at støtte de frivillige og det frivillige arbejde på en helt konkret måde.
<P>
(Bifald)
<SPEAKER ID="195" NAME="Danuta Hübner" LANGUAGE="EN">
Hr. formand! Jeg vil gerne takke fru Harkin varmt for hendes betænkning. Betænkningen berører mange EU-politikker og mange initiativer og understreger den stærke forbindelse mellem frivilligt arbejde og aktivt medborgerskab.
<P>
Jeg er især glad for Deres kommentarer om Peace-programmet, hvor der var et stort element af frivilligt arbejde. Til maj skal vi diskutere fru de Brúns betænkning, hvor jeg er sikker på, at der vil være eksempler på lokal deltagelse, især gennem den frivillige sektor og ngo'er.
<P>
Med hensyn til Deres anbefaling af naturaliebidrag vil jeg gerne sige, at artikel 56 i den almindelige forordning om Den Europæiske Fond for Regionaludvikling, Den Europæiske Socialfond og Samhørighedsfonden allerede giver mulighed for denne type bidrag til samfinansierede EU-projekter, men den egentlige udfordring består i at gøre brug af denne bestemmelse. Jeg vil imidlertid understrege, at navnlig i lokale initiativer, som samfinansieres af Socialfonden, er det ganske udbredt, at frivillige yder et betydeligt bidrag, og der har også været mange aktiviteter, især inden for Urban-initiativet i Tyskland, Italien, Det Forenede Kongerige og Grækenland, som har støttet en bred vifte af frivillige organisationer.
<P>
Det frivillige arbejde kan opfattes som en stærk komponent i partnerskabsprincippet. Jeg har mange gange i Parlamentet gentaget, at Kommissionen er fuldt ud engageret i en effektiv gennemførelse af partnerskabsprincippet, navnlig i den nye generation af samhørighedspolitikken. Vi har insisteret på partnerskabet under forhandlingerne om nye programmer, og vi har nu mange positive eksempler på et stærkt engagement i partnerskabet. Men som De ved, har vi mange forskellige former for partnerskab og frivilligt arbejde i vores medlemsstater.
<P>
Jeg ser også Deres betænkning som en forberedelse til den næste initiativbetænkning om forvaltning og partnerskab på nationalt, regionalt og lokalt niveau, som hr. Beaupuy vil fremlægge.
<P>
Jeg vil gerne kort kommentere nogle specifikke politikker og initiativer på det frivillige område, hvor Kommissionen har været særligt aktiv. Det er værd at nævne Den Europæiske Volontørtjenesteordning og aktivt europæisk borgerskab under EU's nye program for livslang læring.
<P>
Kommissær Ján Figel' er ved at forberede et nyt initiativ for frivillige aktiviteter for unge, som vil inddrage mange af de hensigter, der er udtrykt i Deres betænkning. Hvis vi forbedrer og fremmer transeuropæiske frivillige aktiviteter, vil det yderligere styrke vores unge borgeres mobilitet. Kommissionen vil i sit nye initiativ forsøge at sikre større interoperabilitet for eksisterende nationale ordninger for frivilligt arbejde.
<P>
I hvidbogen om idræt understreges det også, at frivillige aktiviteter på idrætsområdet styrker den sociale samhørighed og inddragelse og fremmer det lokale demokrati og aktivt medborgerskab. Der findes også en henvisning til idrætten i Lissabontraktaten, som taler om at fremme europæisk idræt under hensyntagen til dens struktur, som bygger på frivillig aktivitet.
<P>
Her er vi enige i, at vi har brug for en mere helhedsorienteret tilgang til det frivillige arbejdes bidrag til Europas økonomiske og sociale samhørighed. Her bør der også tages højde for den udfordring, som den stadig ældre europæiske befolkning udgør. Her fortjener Deres forslag om frivilligt arbejde på tværs af generationerne yderligere uddybning.
<P>
I denne forbindelse er det mig en glæde at kunne fortælle Dem, at Kommissionens Generaldirektorat for Uddannelse og Kultur er i færd med at udsende en aktuel vurdering af det frivillige arbejde i Europa. Denne vurdering vil være en kilde til bedre viden og en solid basis for yderligere initiativer på dette område, eftersom der endnu ikke på EU-niveau er udarbejdet nogen systematisk og integreret model for det frivillige arbejde.
<P>
Jeg er overbevist om, at alle dem, som De henvender Dem til i beslutningsforslaget, vil være lydhøre over for Deres opfordringer. De kan i hvert fald regne med Kommissionens støtte.
<P>
Jeg vil også gerne forsikre Dem om, at alle andre forespørgsler, som rettes mere specifikt til Kommissionen, vil blive undersøgt, primært af kommissær Figel' og kommissær Špidla.
<SPEAKER ID="196" NAME="Tunne Kelam" LANGUAGE="EN">
Hr. formand! På PPE-DE-Gruppens vegne vil jeg gerne allerførst ønske fru Harkin tillykke med en fremragende og aktuel betænkning. Det drejer sig om at få en bedre forståelse af det frivillige arbejdes potentiale og rolle, som man kunne betegne som en rygrad i det civile samfund. Frivilligt arbejde handler om borgernes initiativ, og det hænger dermed direkte sammen med solidariteten, som er en kerneværdi i et forenet Europa. Som ordføreren netop sagde, er det en af de mest effektive former for vedvarende energi.
<P>
Jeg tror, at målet med denne betænkning er at opmuntre medlemsstaterne til at anerkende det frivillige arbejdes værdi, når det gælder om at fremme social og økonomisk samhørighed. Staten skal naturligvis ikke finansiere det frivillige arbejde, ellers ville det miste sin betydning, men staten skal skabe incitamenter for den private sektor til at støtte den frivillige sektor.
<P>
Parlamentet har også henvendt sig til Kommissionen vedrørende forsinkelserne i det foreslåede EU-charter om frivilligt arbejde, som skal komme med en bedre definition af det frivillige arbejdes rolle. Et meget vigtigt element i denne betænkning er opfordringen til at fremme frivilligt arbejde gennem uddannelse på alle niveauer, idet der skabes muligheder for frivillige aktiviteter på et tidligt trin i uddannelsessystemet, og at fremme frivilligt arbejde som en del af den livslange læring.
<P>
Jeg vil gerne endnu en gang takke for dette fremragende samarbejde. Vi har kunnet diskutere næsten alle ændringsforslagene i en positiv og konstruktiv ånd og har kunnet bruge de fleste af initiativerne.
<SPEAKER ID="197" NAME="Catherine Stihler" LANGUAGE="EN">
Hr. formand! Jeg hilser Marian Harkins betænkning om frivilligt arbejde velkommen og ønsker hende tillykke med samarbejdet med de øvrige medlemmer under udarbejdelsen. Over 100 millioner EU-borgere udfører frivilligt arbejde, og hver eneste euro, der bruges til at støtte dem, giver et afkast på mellem tre og otte euro. Når 1,2 millioner arbejder frivilligt i Skotland - som har en befolkning på 5 millioner - og den frivillige sektor udgør 5 % af Skotlands arbejdsstyrke, må vi offentligt anerkende de frivilliges indsats i Skotland og i EU.
<P>
Betænkningen anerkender de frivillige og fokuserer på det frivillige arbejdes gavnlige virkning på økonomien og den sociale samhørighed. Den kræver med rette, at dette bidrag skal optræde i de nationale regnskaber. Den fastslår, at den frivillige sektor i en lang række lande bidrager næsten lige så meget til bruttonationalproduktet som byggesektoren eller forsyningssektoren. Dvs. at non profitsektoren står for 5 % til 7 % af BNP i nogle EU-lande.
<P>
Frivilligt arbejde er godt for dig, dit samfund, din regions økonomiske udvikling og din nationale økonomi. Det bidrager også til at opbygge den sociale kapital, som offentlige politikker har brug for for at lykkes. Jeg opfordrer Kommissionen til at iværksætte en plan B, som kan sikre værdsættelse, validering og synlighed for frivillige i Skotland og resten af EU, og jeg opfordrer medlemmerne til at støtte Harkin-betænkningen.
<SPEAKER ID="198" NAME="Jean Marie Beaupuy" LANGUAGE="FR">
Hr. formand, fru kommissær, mine damer og herrer! Jeg vil gerne tilslutte mig takken og lykønskningerne til fru Harkin for udarbejdelsen af denne betænkning. Det er ikke tilfældigt, at fru Harkin blev valgt som ordfører, for hun har stor erfaring på det frivillige område, og det var derfor naturligt, at det var hende, der skulle fremlægge denne betænkning. Vi støttede naturligvis fuldt ud valget af fru Harkin til denne betænkning, som hun har udarbejdet i en virkelig samarbejdsånd, for som De vil have bemærket, har vi kun stillet et ændringsforslag, som hun var enig i. Det viser kvaliteten af hendes betænkning, og det mener jeg bør fremhæves kraftigt.
<P>
Kommissær Danuta Hübner, De har til en vis grad givet os svar på tiltale lige fra begyndelsen af Deres tale, på spørgsmål, som er blevet stillet i denne betænkning. Jeg vil gerne takke Dem på forhånd, og det er højst sandsynligt, at mange af de andre taler fra medlemmerne vil give Dem mulighed for at komme med flere svar fra Kommissionen senere og i de kommende dage.
<P>
Jeg vil gerne understrege, som supplement til det, der allerede er blevet sagt, og til det, der står i betænkningen, at når der er 100 millioner europæere, som hver dag hjælper omkring 500 millioner europæere, må man ikke glemme, at disse 100 millioner europæere, som udfører frivilligt arbejde, også har en personlig glæde af at gøre dette, ikke i økonomisk forstand, men som en personlig tilfredsstillelse. Jeg er sikker på, at vi alle kender idrætshold og kulturelle og sociale ledere, uden hvem vores ngo'er og organisationer ikke ville kunne fungere. Det skal siges, at disse mennesker har brug for dette engagement for deres personlige udvikling.
<P>
I et aldrende samfund, i et samfund, hvor stadig flere forlader arbejdsmarkedet i en ung alder, har vi også brug for denne individuelle balance mellem arbejde og privatliv, som opnås gennem frivilligt arbejde. Lad os derfor, af økonomiske årsager, men også med henblik på at opfylde de menneskelige værdier, som Europas borgere har til fælles - der er over 100 millioner af dem - gøre en indsats for at fremme det frivillige arbejde i vores samfund og håbe, at der i årene fremover vil være mange flere end 100 millioner europæiske borgere, som er engageret i frivillige aktiviteter. Tak til Marian Harkin, tak til Kommissionen, også tak til de regeringer og regionale og lokale myndigheder, som er klar til i morgen gennem deres handlinger at vise deres støtte til de ønsker, som Europa-Parlamentet giver udtryk for.
<SPEAKER ID="199" NAME="Mieczysław Edmund Janowski">
for UEN-Gruppen. - (PL) Hr. formand, fru kommissær! På UEN-Gruppens vegne vil jeg gerne udtrykke vores store anerkendelse til Marian Harkin for hendes håndtering af dette emne. Frivillig aktivitet er frivilligt, ubetalt og velgørende arbejde for andre. Det overskrider familie- og venskabsrelationer. Selv om der ikke er nogen materiel belønning for arbejdet, får den frivillige en tilfredsstillelse af en anden slags. Han eller hun opfylder sin motivation, realiserer sig selv og viser solidaritet med andre. Frivillige aktiviteter er meget udviklende for unge og meget oplivende for ældre.
<P>
Set på denne baggrund bør de frivillige organisationers indflydelse på at styrke lokale og regionale samfund opfattes som yderst positiv. Jeg tror, at det bidrager til at opbygge et civilsamfund, hvor et menneske uselvisk hjælper et andet og er venligt over for andre uden at være en trussel. Det irske eksempel, som jeg har hørt om, er et godt eksempel.
<P>
Denne opfattelse af frivilligt arbejde betyder også, at den frivillige, som ofte også er en velgører, ikke må lide materielt under, at han hjælper andre og tilbyder dem gaver. Jeg tænker her på en sag, som er kendt i Polen, hvor en bager måtte lukke sin forretning, fordi han blev pålagt at betale skat af brød, som han gav til de fattige.
<P>
Jeg vil også gerne fremhæve den gode idé om at gøre 2011 til europæisk år for frivilligt arbejde.
<SPEAKER ID="200" NAME="Gisela Kallenbach">
for Verts/ALE-Gruppen. - (DE) Hr. formand! Jeg vil også gerne takke Marian Harkin for hendes afbalancerede og omfattende betænkning.
<P>
Den er resultatet af en fælles indsats for at skaffe det frivillige arbejdes mål, indhold og sociale betydning større anerkendelse på europæisk niveau. Der er utallige frivillige initiativer i gang rundt omkring i medlemsstaterne, som yder vigtige bidrag, ikke kun økonomisk, men også socialt og integrationsmæssigt. Men ofte mangler den europæiske dimension, som er så nødvendig for netværket.
<P>
Vi kender allerede Den Europæiske Volontørtjeneste for unge, og vi har brug for lignende programmer for alle aldersgrupper, især for den voksende gruppe af pensionister, som er aktive, raske og erfarne. De kunne også yde et vigtigt bidrag til at gøre Det Europæiske Fællesskab mere meningsfuldt, og man kunne bruge eksisterende initiativer under regional- og samhørighedspolitikken til at gøre det muligt.
<P>
Vi har brug for de rette rammebetingelser og definitioner, som skal være så klare som muligt, for at sikre udviklingen på lang og kort sigt for alle partnere i den frivillige sektor. Kommissionen og Rådet har allerede taget de indledende skridt. Mit håb er, at begge disse institutioner vil tage imod Parlamentets forslag og idéer, så vi kan gøre det europæiske år for frivilligt arbejde, som i fællesskab foreslås for 2011, til en virkelig succes.
<SPEAKER ID="201" NAME="Lambert van Nistelrooij" AFFILIATION="PPE-DE">
(NL) Hr. formand! Frivillige gør en stor indsats både på lokalt og regionalt niveau. Deres indsats giver den sociale samhørighed et meget personligt ansigt. Der er forskel på byer i forskellige dele af Europa. I de "nye" medlemsstater er omfanget af det frivillige arbejde stadig meget mindre. Der bliver gjort en masse arbejde, og fru Harkins betænkning understreger de positive idéer til at støtte frivillige og opmuntre til handling på alle niveauer. Gruppen for Det Europæiske Folkeparti og De Europæiske Demokrater mener ikke, at der er en modsætning mellem frivillige på den ene side og professionelle på den anden. De udelukker ikke hinanden - ingen af de to grupper kan fungere uden den andens hjælp. Begge grupper, professionelle og frivillige, er en del af den sociale model i Europa, af civilsamfundet, hvor borgerne også har en vigtig stemme. Det er det berømte partnerskabsprincip.
<P>
Der er et punkt, jeg gerne vil tage op i forlængelse af debatten i udvalget. Det nye punkt 17 handler om, hvorvidt frivilligt arbejde skal belønnes med skattemæssige incitamenter eller ej. Svaret er ja, men det kan ske under mange forskellige former. Det er et spørgsmål, som de enkelte stater skal tage stilling til med hensyn til momsen. Mit hjemland Nederlandene har sit eget system, hvor f.eks. idrætsforeningers aktiviteter er fritaget, og andre tjenester som f.eks. kantinedrift er delvis fritaget, og det samme er sponsorater fra tredjeparter. Så i 2010, når momssystemet skal revurderes, ville det være hensigtsmæssigt at tage denne betænkning med og kunne pege på eksempler på god praksis i medlemsstaterne, som andre måske kan have glæde af at efterligne.
<P>
Lad mig til sidst endnu en gang understrege, at det frivillige arbejde i kirkerne, det politiske liv og resten af samfundet fortjener vores brede støtte.
<SPEAKER ID="202" NAME="Andrzej Jan Szejna" AFFILIATION="PSE">
(PL) Hr. formand! Et af de centrale principper for de europæiske socialdemokratiske partier er at fremme en aktiv og bevidst rolle for borgerne i samfundet. Vi støtter engagement i frivillige aktiviteter, når dette er et konkret udtryk for deltagende demokrati.
<P>
På europæisk niveau er frivillige aktiviteter et praktisk udtryk for europæiske værdier som solidaritet, samhørighed og social integration. For mange mennesker er deltagelse i organisationer af denne art, bortset for deltagelse i valg på forskellige niveauer, deres eneste erfaring i forbindelse med den demokratiske proces. Det er derfor glædeligt, at over 20 % af EU's borgere deltager i forskellige frivillige aktiviteter. Disse aktiviteter er med til at mindske økonomiske forskelle, og de er en katalysator for forskellige foreningers aktiviteter, og de er derfor med til at skabe social kapital.
<P>
Begrebet social kapital bruges i stigende grad af organisationer som OECD og Verdensbanken i forbindelse med lokal samfundsøkonomisk udvikling. EU bør øge sin støtte til de forskellige former for deltagelse, navnlig i forbindelse med regionalplanlægning og lokal udvikling, og gøre brug af EU's politiske strategier og EU-midler.
<SPEAKER ID="203" NAME="Maria Petre" AFFILIATION="PPE-DE">
(RO) Hr. formand! Allerførst vil jeg gerne ønske ordføreren tillykke med hendes arbejde og hendes særlige engagement i dette emne.
<P>
Jeg har fulgt denne betænkning tæt, for frivilligt arbejde har en stor betydning i det moderne samfund.
<P>
De positive effekter kan måles i form af social samhørighed, beskyttelse af menneskerettigheder, sundhedsbistand og fremme og organisation af kulturelle, kunstneriske og uddannelsesmæssige aktiviteter.
<P>
Virkningerne er vigtige for befolkningen og for økonomien. Denne aktivitet bliver imidlertid ikke værdsat nok efter min mening, og den er for lidt kendt i offentligheden.
<P>
Det har negative konsekvenser for det frivillige arbejde, som får utilstrækkelig støtte fra staten, selv om det kan udgøre en betydelig del af et lands økonomi.
<P>
Som medlem af Europa-Parlamentet fra et tidligere kommunistisk land kan jeg fortælle Dem om den meget lave frivillige deltagelse i mit land.
<P>
Det kommunistiske regime indførte obligatorisk ubetalt arbejde for at tjene staten, og denne praksis forbindes derfor i dag ubevidst med denne periode.
<P>
I dag er andelen af frivillige langt lavere i Rumænien end i de fleste medlemsstater. Dette arbejde er ofte ukendt i offentligheden, statens politik tilskynder ikke til det, og holdningen til dette arbejde er ikke positiv.
<P>
Borgerne bør oplyses om de positive effekter af det frivillige arbejde. På den anden side skal vi undgå, at begrebet misbruges, som det f.eks. er forekommet, når organisationer har brugt denne juridiske status til at tjene penge på.
<P>
Jeg støtter det frivillige arbejde som en vigtig aktivitet, og jeg mener, det bør fremmes og støttes i hele EU, navnlig i de tidligere kommunistiske lande, hvor indsatsen bør styrkes.
<SPEAKER ID="204" NAME="Stavros Arnaoutakis" AFFILIATION="PSE">
(EL) Hr. formand, fru kommissær! Jeg vil også ønske ordføreren tillykke med hendes fremragende arbejde og understrege, at det frivillige arbejde udgør et uvurderligt bidrag til samfundet. På nationalt og lokalt niveau er det den måde, det deltagende demokrati kommer til udtryk på, og det giver borgerne mulighed for at deltage aktivt i det offentlige liv. På europæisk niveau kan det frivillige arbejde bidrage til at skabe stærkere bånd mellem EU-borgere.
<P>
Desuden yder det frivillige arbejde gennem de ekstra menneskelige ressourcer, som det tilfører det sociale og økonomiske liv, og gennem sit bidrag til at skabe social kapital et vigtigt bidrag til at nå EU's målsætninger for økonomisk og social samhørighed.
<P>
Den merværdi, som det frivillige arbejde skaber, må ikke undervurderes. Navnlig i dag, hvor EU står over for store sociale, økonomiske og miljømæssige udfordringer, bør det frivillige arbejde ikke kun opmuntres, men også støttes af EU's politikker, navnlig samhørighedspolitikken. Medlemsstaterne og de regionale myndigheder bør arbejde for at sikre, at frivillige grupper og projekter på en gennemsigtig og fleksibel måde kan få adgang til passende midler fra strukturfondene.
<SPEAKER ID="205" NAME="James Nicholson" AFFILIATION="PPE-DE">
(EN) Hr. formand! Jeg vil gerne indlede med at takke fru Harkin for al hendes hårde arbejde og denne indsigtsfulde og aktuelle betænkning, som fik en meget positiv modtagelse i Regionaludvalget.
<P>
Jeg støtter fuldt ud betænkningens centrale tema, nemlig at det frivillige arbejde med sin vægt på deltagelse og solidaritet styrker civilsamfundet og båndene mellem samfundene. Det glæder mig, at betænkningen lægger vægt på den rolle, som medlemsstaterne bør spille med hensyn til de frivillige. Jeg er helt enig i, at det frivillige arbejde bør være et supplement til - og ikke skal erstatte - den offentlige service.
<P>
I denne forbindelse kommer jeg til at tænke på den rolle, som omsorgsgivere spiller i vores samfund, i samfund i hele Europa. Ofte glemmer man disse engagerede mennesker, selv om deres pleje af de gamle og handicappede fjerner en tung byrde fra statens ressourcer.
<P>
Betænkningen påpeger også med rette, at frivilligt arbejde kan være enormt nyttigt for unge mennesker, fordi det skaber samfundssind og giver dem ulighed for at udvikle praktiske færdigheder, som supplerer deres formelle uddannelse.
<P>
Et andet punkt i betænkningen er, at der bør gøres en særlig indsats for at fremme frivilligt arbejde blandt seniorer. Når denne aldersgruppe involveres, får samfundet mulighed for at drage nytte af deres rige erfaring, og det styrker deres vigtige plads i samfundet.
<P>
Denne betænkning har imidlertid en særlig betydning for mig, for i min valgkreds i Nordirland er vi i færd med at genopbygge et samfund, som har været dybt påvirket af vold og konflikter. Selv om vi nu er gået ind i en periode, som er kendetegnet af fred og større velstand, er der stadig visse egne, hvor resultaterne af social udstødelse, underudvikling og opsplitning stadig er alt for fremherskende.
<P>
Fru Harkins betænkning anerkender specifikt den positive rolle, som frivilligt arbejde kan spille i splittede samfund, og hvis vi ser på Nordirland, har hele idéen under fredsprocessen været, at mennesker arbejder sammen på tværs af samfundsgrupperne for at fremme forståelse og forsoning. Disse initiativer har i vidt omfang haft en positiv effekt.
<P>
Derfor håber jeg, at Parlamentets vedtagelse af denne betænkning vil sikre, at det frivillige arbejdes betydning bliver anerkendt, og at Kommissionen og medlemsstaterne vil gøre alt, hvad der står i deres magt, for at lette og fremme dette arbejde.
<SPEAKER ID="206" NAME="Emmanouil Angelakas" AFFILIATION="PPE-DE">
(EL) Hr. formand, fru kommissær, mine damer og herrer! Fru Harkins betænkning om frivilligt arbejde er en måde, hvorpå Europa-Parlamentet kan vise sit sociale aspekt for de europæiske borgere. Betænkningen fremmer idéen om at bidrage, og den bliver behandlet tilbundsgående og objektivt på såvel teoretisk som praktisk niveau. Fru Harkins arbejde er vigtigt, og jeg hilser det velkommen og ønsker hende hjerteligt tillykke.
<P>
Vi har til gengæld også forsøgt at bidrage til hendes arbejde. Vi har bl.a. påpeget vigtigheden af virksomheders frivillige arbejde, koordineringen af frivillige initiativer, som forener familieliv og arbejdsliv, samt oprettelsen af frivillige hurtige indsatsgrupper i alle regioner, som hurtigt kan træde til i forbindelse med naturkatastrofer og ulykker.
<P>
Generelt bidrager frivilligt arbejde bl.a. til at øge BNP. Som det allerede er blevet nævnt, fremmer frivilligt arbejde tilegnelsen af færdigheder og øger den frivilliges muligheder på arbejdsmarkedet. Det giver socialt og uddannelsesmæssigt udstødte personer og arbejdsløse virkelige muligheder og opmuntrer immigranter til at deltage i lokalsamfundet.
<P>
De frivilliges aktioner og aktiviteter taler for sig selv. I mit land, Grækenland, vandt de olympiske frivillige i 2004 f.eks. vores vigtigste medalje. Både enkeltpersoners og gruppers frivillige arbejde er vigtigt i samfundsmæssig, økonomisk, miljømæssig og kulturel forstand. De forener alle forskelle og særheder og fremmer og afslører dem samtidig i en ånd af harmoni og fælles mål.
<P>
Jeg ønsker endnu en gang ordføreren tillykke. Jeg opfordrer Dem til at støtte fru Harkins betænkning og til at underskrive den fælles skriftlige erklæring, som vi har udarbejdet i samarbejde med andre medlemmer, og som opfordrer til, at 2011 gøres til europæisk år for frivilligt arbejde.
<SPEAKER ID="207" NAME="Zbigniew Zaleski" AFFILIATION="PPE-DE">
(EN) Hr. formand! Frivilligt arbejde er, bortset fra dets økonomiske aspekt, af stor uddannelsesmæssig værdi, navnlig for unge frivillige, hvad enten det er hjemme eller i udlandet, på forskellige områder af det samfundsmæssige, økonomiske og uddannelsesmæssige liv. Frivilligt vil sige ubetalt, men vi i de europæiske institutioner kan bidrage til at intensivere det på forskellige måder.
<P>
Hvad angår betænkningen, som jeg mener er vigtig for at højne vores bevidsthedsniveau, så mangler der noget. En gruppe, som ikke nævnes, er munke- og nonneklostre og missionærer, som enten udfører frivilligt arbejde rundt omkring i verden eller organiserer og fremmer dette arbejde. Jeg ville gerne se et økonomisk skøn over deres bidrag til folks velfærd.
<P>
Frivilligt arbejde er et resultat af indre motivation og ren uegennytte, værdier, som ikke kan overvurderes. Denne betænkning er afgørende for vores måde at tænke på.
<SPEAKER ID="208" NAME="Ewa Tomaszewska" AFFILIATION="UEN">
(PL) Hr. formand! De frivilliges arbejde bliver ikke altid værdsat efter fortjeneste. Man er ikke altid tilstrækkeligt opmærksom på, hvordan det frivillige arbejde er med til at forme medborgerskabet.
<P>
De lokale myndigheder har ansvaret for at organisere og levere social hjælp, herunder mad til de fattige. I nogle tilfælde må en lokal ngo, som udfører frivilligt arbejde, betale høje huslejer til de lokale myndigheder for lokaler som køkkener og kantiner til de fattige og hjemløse. Desuden modtager den nogle gange ingen ressourcer til mad eller til at forsikre de frivillige. Eftersom de frivillige ikke får betaling, er de ikke i stand til at støtte ngo'ens aktiviteter. I denne forbindelse vil jeg gerne henlede opmærksomheden på punkt 15 i betænkningen. Den demografiske situation i Europa fremhæver den frivillige sektors stadig vigtigere rolle, især med at hjælpe med at passe de ældre. Derfor er dette dokument så vigtigt. Jeg vil gerne sige tillykke til ordføreren fru Harkin.
<SPEAKER ID="209" NAME="Czesław Adam Siekierski" AFFILIATION="PPE-DE">
(PL) Hr. formand! Jeg vil gerne henlede Deres opmærksomhed på to særlige former for frivilligt arbejde.
<P>
Den første er overførsel af knowhow inden for et højt specialiseret område. Erfarne og veluddannede mennesker overfører deres viden, færdigheder eller måske deres erhvervsgruppes resultater til andre. De, som nyder godt af denne knowhow, befinder sig ofte på de tidlige trin af deres uddannelse, af deres tilegnelse af viden eller færdigheder, af nye udfordringer, af deres egen transformation.
<P>
Det andet område af frivilligt arbejde vedrører unge mennesker. Det lærer dem livsfærdigheder og fremmer deres involvering i det civile liv. Rejser til andre lande som en del af det frivillige arbejde fremmer til gengæld den interkulturelle dialog og lærer dem tolerance og respekt. Derfor bør lokale og nationale myndigheder og internationale organisationer gøre mere for at støtte og fremme det frivillige arbejde.
<SPEAKER ID="210" NAME="Rumiana Jeleva" AFFILIATION="PPE-DE">
(BG) Hr. formand! Vi er alle enige i konklusionen i fru Harkins fremragende betænkning, nemlig at det frivillige arbejde kan spille en vigtig rolle for udviklingen af de lokale samfund, civilsamfundet og demokratiet. Det er grunden til, at det frivillige arbejde og de frivillige organisationer skal have opmuntring og støtte. I denne forbindelse vil jeg gerne bemærke, at oprettelsen af en europæisk database, som skal indeholde grundlæggende oplysninger om de forskellige frivillige organisationer i EU og detaljer om bedste praksis, vil give de nødvendige retningslinjer for at forbedre systemet af frivilligt arbejde. Når man opretter en fælles europæisk database, får man mulighed for at danne mere effektive partnerskaber og samarbejde mellem frivillige organisationer og for at styrke internationale udvekslingsordninger for frivilige. Det er særlig vigtigt for unge og skolebørn. Når de i en tidlig alder får erfaring i frivillige organisationer, vil de opleve deltagelse i frivilligt arbejde som en helt almindelig del af livet i deres lokalsamfund og i det europæiske samfund.
<SPEAKER ID="211" NAME="Zdzisław Zbigniew Podkański" AFFILIATION="UEN">
(PL) Hr. formand! Vi diskuterer i dag fru Harkins betænkning om frivilligt arbejde i EU. Det afhænger til dels af os, hvilken rolle det frivillige arbejde fremover skal spille i Europa. Jeg vil blot minde om, at millioner af EU-borgere hvert år udfører frivilligt arbejde, enten direkte eller indirekte. Frivillige aktiviteter finder sted på lokalt, regionalt og internationalt niveau. Uanset hvor de finder sted, giver de afkast, som er flere gange større end udgifterne. Derfor mener jeg, at der er behov for et tættere og stærkere samarbejde mellem medlemsstaterne og non profitorganisationerne og for at skabe effektive systemer, der kan lette samarbejdet mellem alle frivillige organisationer i de enkelte lande og på tværs af grænserne.
<P>
De vigtigste hindringer, som standser og begrænser frivillige aktiviteter, er skatter, som pålægges sponsorerne for deres gaver, og den kendsgerning, at frivillige organisationer skal betale moms på indkøb, som gøres for at opfylde deres formål. Jeg mener, at disse problemer bør løses så hurtigt som muligt.
<SPEAKER ID="212" NAME="Petru Filip" AFFILIATION="PPE-DE">
(RO) Hr. formand! Fru Harkins betænkning er efter min mening yderst relevant for diskussionerne af den nye økonomiske og sociale europæiske model og den løbende indsats for at forbedre den økonomiske og sociale samhørighed på EU-niveau.
<P>
Betænkningen påpeger en række løsninger, og den indeholder derfor efter min mening en række yderst nyttige principper, som kan føre til en forbedring af de europæiske borgeres livskvalitet.
<P>
Ligesom i forbindelse med ændringsforslagene mener jeg, at det nok ville have været bedre at understrege det moderne koncept for frivilligt arbejde kraftigere i betænkningen ved udtrykkeligt at opstille de betingelser, uden hvilke al frivillig aktivitet kunne fortolkes som en ensidig handling.
<P>
Jeg vil også gerne understrege religionernes rolle med hensyn til at opnå kristne principper i forbindelse med frivilligt arbejde.
<SPEAKER ID="213" NAME="Danuta Hübner" LANGUAGE="EN">
Hr. formand! Jeg har kun to meget korte bemærkninger. Selv den bedste politik kan ikke levere varen uden det stærke engagement fra alle de mennesker, som føler et medansvar og behovet for at engagere sig og yde et bidrag. Frivilligt arbejde og partnerskab er de bedste måder at sikre denne involvering på.
<P>
Jeg kan også forsikre Dem, at jeg vil bringe Deres konklusioner videre til mine kolleger i Kommissionen. Jeg er overbevist om, at den kommende vurdering af det frivillige arbejde i Europa og opfølgningen på den vil hente inspiration i den beslutning, som De vedtager, og også i den diskussion, som jeg har haft lejlighed til at deltage i i aften.
<SPEAKER ID="214" NAME="Marian Harkin">
ordfører. - (EN) Hr. formand! Først vil jeg gerne takke alle for deres venlige kommentarer og deres støtte til udarbejdelsen af denne betænkning. Jeg har blot en eller to afsluttende bemærkninger.
<P>
Det glæder mig, at kommissæren nævnte frivillige gruppers naturaliebidrag, og da jeg anerkender, at naturaliebidrag kan anvendes i nogle EU-finansierede projekter, tror jeg vi bliver nødt til at sikre, at dette bliver status quo.
<P>
Jeg ser også frem til kommissær Figel's meddelelse om unges frivillige arbejde og kommissær Hübners løfte om at undersøge og forhåbentlig også fremme frivilligt arbejde på tværs af generationerne.
<P>
Jeg opfordrer endnu en gang Kommissionen til at sikre, at partnerskabsprincippet bliver fulgt i alle forhandlinger og høringer om udarbejdelse af EU-programmer på nationalt niveau. Dette er afgørende, for det er en virkelig anerkendelse fra EU's side, at frivillige, ngo'er osv. er en del af processen og ikke bare noget ekstra, de er der ikke bare for et syns skyld, men er en integreret del af processen.
<P>
Med hensyn til det ene ændringsforslag om eventuelle momsfritagelser er det et godt kompromis, og jeg støtter det med glæde.
<P>
Jeg vil også gerne benytte lejligheden til at opfordre til, at 2011 bliver udnævnt til europæisk år for frivilligt arbejde, og jeg beder om Parlamentets støtte til at underskrive den skriftlige erklæring, som er foreslået af medlemmer fra de fem største politiske grupper.
<P>
Denne opfordring er støttet af Regionsudvalget, det økonomiske og sociale forum, det portugisiske formandskabs konklusioner og mange frivillige grupper i hele EU.
<P>
Hvis Kommissionen udnævner 2011 til europæisk år for frivilligt arbejde, vil det give EU's institutioner mulighed for i samarbejde med frivillige organisationer at arbejde hen mod fælles mål, som jeg sagde tidligere, for at tilføje værdi på europæisk niveau.
<P>
Endelig vil vi i denne forbindelse gerne opmuntre til civilsamfundets og det deltagende demokratis udvikling og dermed sætte handling bag målet om at bringe Europa tættere på borgerne.
<P>
At fremme, støtte og lette det frivillige arbejde og frivillige aktiviteter vil, foruden at give vækst i den sociale kapital, vise sig at være et uvurderligt redskab til at nå disse mål.
<SPEAKER ID="215" NAME="Formanden">
Forhandlingen er afsluttet.
<P>
Afstemningen finder sted tirsdag den 22. april 2008.
<P>
Skriftlige erklæringer (artikel 142)
<SPEAKER ID="993" NAME="Zita Gurmai  " AFFILIATION="PSE">
skriftlig. - (HU) I Europa arbejder over 100 millioner mennesker som civile frivillige til gavn for offentligheden og for andre. I Det Forenede Kongerige er 38 % af den samlede befolkning involveret i frivillige aktiviteter, og i Polen er tallet 18 %.
<P>
Frivillige aktiviteter kan ikke adskilles fra det europæiske arbejdsliv og opfattes som et grundlæggende demokratisk princip på såvel lokalt som offentligt niveau. Det frivillige arbejde, som vores frivillige udfører, er med til at løse sociale problemer og fremme tilegnelsen af færdigheder og social bevidsthed. Frivilligt arbejde giver mennesker fra forskellige befolkningsgrupper mulighed for integration og inddragelse, de ældre kan deltage i samfundslivet, investere et livs erfaring og føle, at de spiller en nyttig rolle i længere tid.
<P>
Incitamenterne til frivilligt arbejde er de samme som de grundlæggende europæiske værdier, nemlig solidaritet og ansvarsfølelse. Der er en voksende anerkendelse i EU af, at de frivillige aktiviteter er gavnlige, og frivillige organisationer bliver inddraget tættere i beslutningsprocesserne.
<P>
I de seneste år er den frivillige sektor blevet mere forgrenet. Interessen for frivilligt arbejde er voksende, men der savnes ordentlig anerkendelse, de materielle belønninger er begrænsede, og der mangler infrastrukturer. Det må ændres. For at støtte det frivillige arbejde og forbedre den sociale anerkendelse er det vigtigt, at der skabes et netværk med udveksling af bedste praksis og erfaringer blandt de aktive aktører - dvs. regeringer, erhvervslivet, fagforeninger og de frivillige organisationer - hvor der samarbejdes i dialog og partnerskab.
<SPEAKER ID="992" NAME="Anna Záborská  " LANGUAGE="SK">
Jeg vil gerne komme med en meget personlig bemærkning. Selv om jeg er medlem af bestyrelsen i en stor slovakisk national organisation, Forum for Life, ved jeg, at de frivillige, som agerer uafhængigt og ikke gennem specialiserede foreninger, også repræsenterer et håb, som gennemtrænger ensomhedens mørke og støtter kampen mod fristelsen til at gribe til vold og egoisme.
<P>
Hvad får en frivillig til at føle omsorg for andre? Det første element er menneskers naturlige indre ønske om at hjælpe deres medmennesker. Dette er et næsten eksistentielt princip for at skabe den menneskelige kapital, som der er så hårdt brug for for at sikre den sociale samhørighed i regionerne. Frivillige oplever en glæde, som er større end deres arbejde, fordi de er villige til at gøre deres bedste for andre uden at forvente noget til gengæld. Det er ikke nok at hjælpe mennesker i økonomiske vanskeligheder, det er også afgørende at besvare deres ønske om værdier og deres dybeste ønsker.
<P>
Selv om den type hjælp, vi tilbyder, er vigtig, er det vigtigste det hjerte, som tilbyder denne hjælp. Uanset om vi taler om et mikroprojekt eller et kæmpeprojekt, bør frivilligt arbejde altid være en praktisk erfaring, især for unge mennesker, for det er et uddannelsesmæssigt bidrag til en kultur af solidaritet og samhørighed, af at tilbyde sin tid og energi. Efter min mening er dette det vigtigste bidrag for nuværende og kommende generationer og deres sameksistens.
