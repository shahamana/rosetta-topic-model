<CHAPTER ID="016">
Stemmeforklaringer
<SPEAKER ID="233" NAME="Erik Meijer " LANGUAGE="NL">
Under eftermiddagens forhandling om Zimbabwe udtalte hr. Pafilis sig på vegne af min politiske gruppe. Jeg ved, at han og hans græske partifæller først og fremmest vil lægge vægt på den langvarige konflikt mellem den tidligere britiske kolonimagt og uafhængighedsbevægelsen, som på det tidspunkt var anført af den nuværende præsident Mugabe. Det fremhæves som en konflikt mellem det ubetinget onde og det ubetinget gode. Jeg er i lighed med hr. Pafilis for 1970'ernes Mugabe og imod kolonialismen. Hvad angår nutiden, er vi derimod meget uenige. Jeg har klart givet udtryk herfor under tidligere debatter om aktuelle og uopsættelige spørgsmål af væsentlig betydning. Jeg går ind for jordreformerne og dermed fordeling af jorden fra store brug til småbønder. Imidlertid har det, sådan som det er foregået i Zimbabwe, ført til vold, intimidering og usikkerhed om eksistensmulighederne også for den sorte befolkning, bønder og landarbejdere. Efterfølgende har den voldelige fremfærd bredt sig til byerne. Mugabe tjener ikke længere sit folk i forhold til de koloniale udbyttere, men kaster sit folk ud i kaos, undertrykkelse og fattigdom. Et sådant styre beror på vold og intimidering og fortjener ikke fortsat beståen. Jeg stemmer således for beslutningsforslaget om Zimbabwe.
