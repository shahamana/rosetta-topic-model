<CHAPTER ID="027">
Forbrugerpolitikken 2007-2013 (forhandling)
<SPEAKER ID="193" NAME="Formanden">
Næste punkt på dagsordenen er betænkning af Lasse Lehtinena for Udvalget om det Indre Marked og Forbrugerbeskyttelse om EU's strategi for forbrugerpolitikken 2007-2013 (2007/2189 (INI)).
<SPEAKER ID="194" NAME="Lasse Lehtinen">
ordfører. - (FI) Hr. formand! Den betænkning, vi sidder med, har været gennem en grundig behandling i udvalget, hvilket jeg vil takke mine kolleger og først og fremmest skyggeordførerne fra de andre politiske grupper for. Vi har ved konsensus bemærket Kommissionens prisværdige indsats for at fremhæve forbrugerspørgsmål i alle politiske områder.
<P>
Dette kontinent kan ikke konkurrere på de globale markeder, hvis det ikke kan konkurrere på dets eget indre marked. De 27 nationale minimarkeder skal kombineres til at udgøre verdens største detailmarked.
<P>
Et levedygtigt indre marked kræver handling for at forøge forbrugernes tillid. Stærke og uafhængige forbrugerorganisationer spiller en vigtig rolle i den forbindelse.
<P>
Blandt mulighederne for at forøge tilliden er der én, som har været særligt fremtrædende i vores drøftelser, og som også har givet anledning til den eneste nævneværdige uenighed. Det er spørgsmålet om, hvorvidt forbrugerne skal gives redskaber til at opnå erstatning, hvis noget går galt. I betænkningen udtrykkes det synspunkt, at der er nødvendigt, at forbrugerne får adgang til en kollektiv klageordning i tilfælde af tvister.
<P>
Kommissær Kuneva har allerede givet tilsagn om at overveje, hvilken form for kollektiv klageordning der vil kunne fungere i Europa. Der er tilsyneladende bred enighed mellem os i Europa om, hvilken form for system det ikke skal være. Det må ikke have grundlæggende ligheder med det amerikanske klagesystem, som primært gavner advokaterne og ikke forbrugerne. I Europa skal vi søge at etablere et system, hvor erstatningskrav hænger direkte sammen med den skade, der faktisk er forårsaget. På den måde vil der ved håndhævelsen ikke blive fokuseret så meget på straffen som på at sikre forbrugeren retfærdig behandling. Kollektive klageordninger vil derfor ikke give forbrugerne nye rettigheder, men vil sikre, at deres nuværende rettigheder kan udnyttes fuldt ud.
<P>
De konservative som gruppe har ikke ønsket at føre idéen om en kollektiv klageordning videre. Begrundelsen er, at Kommissionen allerede har lovet at begynde at udforme forslag herom. Parlamentet er dog den politiske beslutningstager, som er valgt af befolkningen i Europa, og vi skal fremme flertallets vilje. Vi har både bemyndigelsen og forpligtelsen til at finde frem til nye og detaljerede løsninger på problemer, som offentligheden finder problematiske, og foreslå dem for Kommissionen.
<P>
Jeg har foreslået, at Kommissionen undersøger, om det vil være nyttigt at oprette en stilling som forbrugerombudsmand, der rapporterer til Kommissionen, og som specifikt skal håndtere grænseoverskridende sager. Denne højtstående embedsmand kunne fungere som vagthund, en slags selektiv myndighed, ligesom i mange nationale sammenhænge, hvor der er adgang til juridiske klagemuligheder. Betænkningen og kompromiserne i den vil forhåbentlig modtage bredest mulig støtte.
<SPEAKER ID="195" NAME="Meglena Kuneva">
medlem af Kommissionen. - (EN) Hr. formand! Jeg vil gerne takke Parlamentet for dets støtte til målene og foranstaltningerne i strategien for forbrugerpolitikken 2007-2013 og naturligvis for ordførerens store støtte og arbejde.
<P>
Jeg hilser Parlamentets opfattelse af, at det er nødvendigt at omdanne de 27 nationale minimarkeder til et paneuropæisk detailmarked - det største i verden - velkommen. Hvis vi skal opnå dette, må vi øge forbrugernes tillid til at handle på tværs af grænserne. Vi siger ofte, at tillid er den moderne økonomis valuta. Jeg tror, at vi, gennem bestræbelse og en væsentlig indsats, og ved hjælp af vores strategi, trin for trin kunne nå det mål.
<P>
I den forbindelse sætter jeg også utrolig stor pris på den støtte, der er blevet vist det foreslåede rammedirektiv om forbrugernes kontraktlige rettigheder, som er midlet til at nå dette mål. Jeg glæder mig særlig meget over, at Parlamentet er enigt i behovet for målrettet fuld harmonisering på områder med flaskehalse for det indre markeds funktion.
<P>
Jeg er taknemmelig for den velkomst, som Europa-Parlamentet har givet resultattavlen for forbrugermarkeder, og jeg ser frem til, at Parlamentet senere på året giver sin fulde støtte hertil. Resultattavlen er et væsentligt element i forbindelse med strategiens mål om at fremme forståelsen for, hvordan det indre marked fungerer for forbrugerne - for at måle resultatet af det indre marked for forbrugerne. Når resultattavlen er færdigudviklet, vil vi virkelig være i stand til at fremsætte bedre lovgivning og veldokumenteret politik. Lige så vigtigt er det, at vi kan vise borgerne, at vi forstår og kan reagere på de bekymringer, de har i hverdagen.
<P>
De rejste spørgsmålet om klageadgang. Jeg vil gerne takke Dem for Deres støtte til strategien for forbrugerpolitikkens fokus på klageadgang og håndhævelse. Klageadgang er, sammen med håndhævelse, en vigtig del af denne strategi. Ligesom Dem er jeg overbevist om, at EU-borgerne, for at det indre marked kan fungere, skal have tillid til, at de kan håndhæve deres rettigheder og opnå klageadgang i hele EU. Jeg mener også, at en komplementaritet af klagemuligheder - retslige og udenretslige, induviduelle og kollektive - ville give den mest effektive og passende behandling af tvister på forbrugerområdet. Dette ville være til gode for både forbrugerne og velrenommerede virksomheder. Personligt tror jeg, at kollektiv klageadgang - både retslig og udenretslig - ville være et effektivt middel til at styrke de klagemuligheder, vi allerede har indført for de europæiske forbrugere. Dette har vi gjort gennem en opfordring til alternative tvistbilæggelsesmekanismer, oprettelsen af en europæisk grænseoverskridende småkravsprocedure samt det nylig vedtagne direktiv om mægling.
<P>
Enhver fremtidig foranstaltning inden for dette område vil naturligvis skulle vurderes nøje. Som De ved, har jeg igangsat to undersøgelser, som har til formål yderligere at udforske spørgsmålet om kollektiv klageadgang. Den første undersøgelse vil omhandle eksisterende fælles klagemekanismers effektivitet. Den skal vurdere, hvorvidt forbrugerne lider skade i de medlemsstater, hvor der ikke er mulighed for kollektiv klageadgang, og undersøge, hvorvidt det har en negativ effekt på det indre marked.
<P>
Den anden undersøgelse skal tilvejebringe oplysninger om problemer, som forbrugerne står over for, idet de opnår klageadgang for massekrav, og analysere de økonomiske konsekvenser af sådanne problemer for forbrugere, konkurrenter og det relevante marked.
<P>
Jeg har til hensigt at bruge resultaterne af disse undersøgelser samt oplysninger indsamlet fra interessenter og medlemsstaterne til at forberede en meddelelse, som skal vedtages af Kommissionen ved udgangen af 2008. Meddelelsens formål bliver en offentlig, bred høring om forbrugernes muligheder for fælles klageadgang.
<P>
Samtidig vurderer jeg, hvordan direktivet om søgsmål blev gennemført i medlemsstaterne, og hvilken indvirkning det har haft på håndhævelsen af forbrugerrettigheder i EU. Mine konklusioner vil blive fremsat i en rapport, som også skal vedtages af Kommissionen ved udgangen af året.
<P>
Jeg vil endnu en gang takke Parlamentet for, at det deler visionen om den nye, markedsbaserede forbrugerpolitik - hvor oplyste og stærke forbrugere med tillid søger efter, og drager fordel af, de bedste tilbud, hvad angår pris og kvalitet, på verdens største detailmarked.
<SPEAKER ID="196" NAME="Piia-Noora Kauppi">
ordfører for udtalelsen fra Økonomi- og Valutaudvalget. - (EN) Hr. formand! Jeg vil gerne hilse både Kommissionens meddelelse og hr. Lehtinens betænkning velkommen, da de begge overordnet set er meget afbalancerede.
<P>
Endvidere fremhæves der rettelig i dem begge et vigtigt princip, som bør behandles på EU-plan - forbrugerpolitik er og skal være en del af det indre marked.
<P>
Dette bringer mig videre til noget, som Udvalget om Økonomiske Anliggender rettelig har inddraget i betænkningen, nemlig at gennemførelsen af det indre marked i sig selv er god forbrugerpolitik. Konkurrence på tværs af EU medfører lavere priser og bedre kvalitet og valgmuligheder for forbrugerne. Forbrugernes adgang til disse muligheder i hele EU skal slås fast.
<P>
På et indre marked fremmer forbrugerne markedsøkonomien og kan, gennem deres valg, beskytte deres egne interesser. Derfor er konsekvent gennemførelse af eksisterende direktiver om det indre marked af stor betydning.
<P>
Udtalelsen fra Udvalget om Økonomiske Anliggender understreger rettelig to områder med særlig stor betydning i den henseende. Det første område er finansielle tjenesteydelser, fordi der er behov for et reelt indre marked for bankvirksomhed, lån, forsikring osv. for at styrke de europæiske forbrugere. Dette er særlig presserende, eftersom den demokratiske udvikling gør bedst mulig investeringsservice mere og mere relevant for os alle. Der er stadig store forhindringer at overkomme på dette område.
<P>
Det andet område er e-handel. Dette hænger sammen med velfungerende finansielle markeder og afhænger af udviklingen inden for betalingssystemer, men det har også betydning for stort set alle aspekter af det indre marked, fordi internettet tilbyder en reel europæisk markedsplads. Vi må derfor sikre os, at europæisk e-handel virkelig fungerer, og at forbrugerne har rigtige valgmuligheder der.
<SPEAKER ID="197" NAME="Diana Wallis">
ordfører for udtalelsen fra Retsudvalget. - (EN) Hr. formand! I Retsudvalget er vi enige med Dem, fru kommissær. Lad os afskaffe de 27 minimarkeder. For at kunne gøre det er der imidlertid behov for meget mere fælles retlige rammer. Jeg tror, at det udgangspunkt, der kunne hjælpe os med at nå dertil, ville være at se, at alle de elementer af Kommissionen, som berører det indre marked, også samarbejder. Det spørgsmål, som længe har ligget os på sinde, og som vi måske følte, at der ikke var tilstrækkelig fokus på, var aftaleretsprojektet og den fælles referenceramme.
<P>
Vi ønsker ikke at føle, at dette bliver glemt, og alle går videre til den næste sag, som vi støtter Dem i, med hensyn til kollektiv klageadgang, men lad os også stadig gøre en indsats for den fælles referenceramme. Vi kunne godt tænke os, at der havde været mere fokus på klageadgang i form af alternativ tvistbilæggelse, især inden for onlineverdenen, hvilket er noget, vi som udvalg længe har støttet. Ja, vi er glade for, at De ser nærmere på mulighederne for kollektiv klageadgang, og at der sker fremskridt på området, men lad os sørge for ikke at ende samme sted, som vi er endt med aftaleretten, plaget af spørgsmål om retsgrundlag og andre problemer.
<SPEAKER ID="198" NAME="Anna Hedh">
ordfører for udtalelse fra Udvalget om Kvinders Rettigheder og Ligestilling. - (SV) Hr. formand! Allerførst skal der lyde en stor tak til kommissæren, Meglena Kuneva, og ordføreren, Lasse Lehtinen.
<P>
Jeg hilser strategien velkommen, og jeg er meget glad for, at forbrugerne behandles som en vigtig gruppe, der skal passes på. Vi ved, at vi aldrig vil få et blomstrende indre marked, medmindre vi har tilfredse og trygge kunder. Men jeg deler ordførerens synspunkt om, at strategien kræver løbende opfølgning, hvis den reelt skal udvikles til forbrugernes fordel.
<P>
Som ordfører for strategien i Udvalget om Kvinders Rettigheder og Ligestilling er jeg dog skuffet over, at det primære udvalg for betænkningen kun tog ét ud af vores 13 ændringsforslag i betragtning. Der var mange vigtige og relevante forslag. Vi ønskede at se et tydeligere kønsperspektiv. Forbrugerpolitik er bestemt ikke kønsneutral. Køn skal tages i betragtning, ligesom børn, ældre og handicappede tages i betragtning. Jeg håber, dette kan tages op igen i næste revision.
<SPEAKER ID="199" NAME="Colm Burke">
for PPE-DE-Gruppen. - (EN) Hr. formand! Jeg vil gerne takke hr. Lehtinen og skyggeordførerne for det gode samarbejde gennem de seneste måneder. Denne betænkning indfører nogle meget positive elementer inden for fremme af forbrugerpolitikken. Forbrugerne kan kun udøve deres rettigheder, hvis de kender deres rettigheder, og styrkelse af EU-borgerne er en central del af denne betænkning, og dette vil vi opnå gennem uddannelse og oplysningskampagner. Der vil blive lagt særlig vægt på at udstyre forbrugerne med de færdigheder og værktøjer, der er brug for for at øge forbrugertilliden i et digitalt miljø.
<P>
I betænkningen roses Kommissionen for sin indsats for at styrke samarbejdet inden for produktsikkerhed og på internationalt plan, især med myndighederne i Kina og USA. Fortsat dialog og informationsdeling om produktinformation er i alle parters interesse og er et vigtigt led i at opbygge forbrugertillid.
<P>
Hvad angår forbrugernes klageadgang, støtter mine kolleger i PPE-DE-Gruppen og jeg kraftigt en let og effektiv klageadgang for alle EU's forbrugere. Vi ved, at udenretslige former for klageadgang er de fleste forbrugeres foretrukne løsning, da dette er den hurtigste og mindst bekostelige måde at tjene forbrugernes interesser på.
<P>
Som jeg har anført siden begyndelsen af diskussionen, støtter jeg ikke opfordringer til lovgivning, som indfører en uigennemtænkt ordning til kollektiv klageadgang i EU. Kommissionen forbereder for øjeblikket en række undersøgelser af eksisterende klageordninger for forbrugerne i medlemsstaterne, og frem for at foregribe resultaterne af Kommissionens undersøgelser opfordrer jeg, sammen med mine kolleger i PPE-DE-Gruppen til at lade Parlamentet og medlemsstaterne spille en stor rolle i forbindelse med vurderingen af undersøgelsernes resultater, inden det besluttes, hvilke yderligere foranstaltninger der skal træffes. En forhastet indførelse af en dyr og ineffektiv kollektiv klageordning er ikke i forbrugernes interesse. I alle andre henseender støtter jeg betænkningen.
<SPEAKER ID="200" NAME="Evelyne Gebhardt">
for PSE-Gruppen. - (DE) Hr. formand, fru kommissær! Tak til ordføreren, hr. Lehtinen, for det glimrende forslag til betænkning, han har præsenteres os for, og som vil udgøre et godt grundlag for vores debatter.
<P>
Jeg vil gerne fremhæve tre meget vigtige punkter i betænkningen. Det første er behovet for at sikre, at instrumenter til fremme af sikkerhed og forebyggelse, som vi allerede har i EU, spiller en vigtig rolle. Derfor er det meget vigtigt, at Rapex-systemet bliver forbedret yderligere, så forbrugernes interesser kan blive varetaget endnu mere effektivt.
<P>
Det andet meget vigtige punkt er, at nøgleinstrumentet Solvit bør fremmes og forbedres. Der er stadigvæk stor mangel på information blandt forbrugerne, hvor mange aldrig har hørt om Solvit og ikke ved, at det kan løse mange problemer for dem. Det er også meget vigtigt.
<P>
Jeg hilser det også meget velkommen, at Kommissionen skal undersøge CE-mærket igen. Mange tror, at CE-mærket er et sikkerhedsmærke, hvilket det desværre ikke er. Vi bør, sammen med Dem og kommissær Verheugen, sørge for, at reglerne for dette mærke bliver udformet på en måde, så vi i fremtiden kan forsikre borgerne om, at de kan stole på produkters sikkerhed, som er forsynet med CE-mærket. Det er et meget vigtigt mål.
<P>
Det sidste og vigtigste punkt efter gruppens opfattelse er den kollektive klageordning, som vi i Den Socialdemokratiske Gruppe slår til lyd for. Hele den eksisterende lovgivning nytter intet, hvis forbrugerne ikke kan gøre deres rettigheder gældende, det være sig fordi der er et grænseoverskridende aspekt, som gør det meget vanskeligt at gennemtvinge lovgivningen, eller fordi der er mange små fordringer forårsaget af mindre tab, selv om de med tiden kan blive en økonomisk byrde for folk. Det er absolut nødvendigt, at vi ikke kun tilskynder Kommissionen til at undersøge og udvikle en sådan ordning, men faktisk opfordrer den til at gøre det og fremlægge et forslag til lovgivning så hurtigt som muligt, så vi virkelig kan give forbrugerne den behørige sikkerhed og beskyttelse.
<P>
Jeg beklager meget, at PPE-DE-Gruppen ikke ser sig i stand til at støtte denne ordning med den fornødne styrke og det fornødne engagement, så forbrugerne og borgerne endelig får tillid til EU og det indre marked, for denne tillid kommer, når de ved, at de er behørigt beskyttet, når de køber ind i Europa.
<SPEAKER ID="201" NAME="Alexander Lambsdorff">
for ALDE-Gruppen. - (DE) Hr. formand! Lad mig starte med at lykønske hr. Lehtinen med hans gode og afbalancerede forslag til betænkning. Vi er enige på rigtig mange punkter, hvilket også skyldes Kommissionens glimrende forarbejde. Der er kun få stridsspørgsmål.
<P>
EU's strategi for forbrugerpolitikken vil være et af hovedtemaerne i debatten i den næste fase af udviklingen af det indre marked. 490 millioner forbrugere er i centrum for EU's tre største udfordringer, nemlig vækst, beskæftigelse og behovet for at erkende og opfylde borgernes behov. EU's indre marked har potentialet til at blive verdens største detailmarked. Derfor støtter ALDE-Gruppen Kommissionens bestræbelser på at gøre 27 små markeder til et stort detailmarked.
<P>
Vi hilser det også velkommen, at forslaget styrker det horisontale element i forbrugerpolitikken og foreslår udpegning af såkaldte kontaktpersoner for forbrugerspørgsmål. I den forbindelse vil jeg særligt nævne styrkelsen af de europæiske forbrugercentre og det særlige fokus på ældres og børns behov.
<P>
Jeg vil også gerne sige noget om gruppesøgsmål, hvor vi har et problem. Vi har fået få oplysninger og mange dogmer. Meglena, jeg tror, det vil være for tidligt at sige, at du får Parlamentets fulde opbakning i denne sag. Vi har lige hørt fra PPE-DE-Gruppen, at den ikke vil støtte dig. Jeg mener, at PPE-DE-Gruppen undervurderer de reelle problemer. Der findes skader, som berører mange forbrugere i mere end et land. Det er legitimt for Kommissionen at gøre sig overvejelser om det og undersøge det. På den anden side har vi PSE-Gruppens dogme, som under alle omstændigheder kræver dette instrument som et politisk værktøj, uanset hvordan de reelle problemer ser ud - og de er mangfoldige.
<P>
Der er f.eks. problemet med retsgrundlaget. Hvor står det i EU-traktaten, at vi i Kommissionen og Parlamentet har ret til at gribe ind i medlemsstaternes civilproces- og straffeproceslove? Hvad sagde fru Wallis netop på vegne af Retsudvalget? Problemet med kontraktretten er fortsat uafklaret. Spørgsmålet om opt in og opt out, ombudsmandens rolle - der er mange problemer, der skal afklares. Det er ganske enkelt ikke nok at sige, at vi ikke ønsker det amerikanske system. Amerikanerne havde også de bedste hensigter med deres system, da de skabte det. De skabte jo ikke med vilje et dårligt system fra starten af.
<P>
Vi bør derfor bevare en agnostisk, kritisk holdning. Vi bør afvente undersøgelsen, tage dens resultater seriøst og så diskutere emnet på et velinformeret og udogmatisk grundlag, således som det sømmer sig for Parlamentet.
<SPEAKER ID="202" NAME="Leopold Józef Rutowicz">
for UEN-Gruppen. - (PL) Hr. formand! Lasse Lehtinens rapport vedrører væsentlige spørgsmål om en kvalitetsbaseret strategi for de kommende år. Den strategi er vigtig for EU's borgere, og jeg vil understrege nogle af problemerne i den forbindelse. Ved udformningen af national lovgivning og EU-lovgivning skal der ske øget inddragelse af forbrugerorganisationer, som har vanskeligheder ved at gennemføre deres aktiviteter og opnå finansiering i visse lande. EU skal yde mere væsentlig og finansiel bistand til disse organisationer. Den kollektive klageordning, der gælder i nogle lande, bør anvendes mod uhæderlige markedsaktører, og der bør indføres en kollektiv klageordning på europæisk plan.
<P>
Europæiske forbrugercentre i de enkelte lande samt forbrugerorganisationer og talsmænd for forbrugerrettigheder bør sætte skub i informations- og uddannelsesaktiviteterne med henblik på særlig beskyttelse af de mest udsatte forbrugere. Beskyttelse kan gøres mere effektiv gennem inddragelse af Solvit- og RAPEX-forbrugercentrene. Vi støtter denne betænkning.
<SPEAKER ID="203" NAME="Eva-Britt Svensson">
for GUE/NGL-Gruppen. - (SV) Tak, hr. formand! Støtten til forbrugerrettigheder er ofte svag og skal derfor styrkes. Jeg takker derfor ordføreren og medlemmerne af Udvalget om det Indre Marked og Forbrugerbeskyttelse, som har styrket støtten til de forbrugergrupper, der har mest brug for beskyttelse, nemlig børnene og de ældre.
<P>
Stærk forbrugerstøtte kræver aktive forbrugerorganisationer. Enkeltpersoner er ikke stærke, når de står alene. Det er gennem disse organisationer, at forbrugerne kan få styrke og indhente mere viden og information. Disse organisationer har derfor brug for pålidelig og sikker finansiering. Men den usikkerhed, der i øjeblikket hersker omkring indkøb på tværs af nationale grænser, skal fjernes ved at skabe mulighed for fælles klager mod firmaer, der bryder loven. Det største problem for forbrugerne i dag er, at det er vanskeligt at få hørt en tvist på tværs af landegrænser, fordi der ikke er nogen instans, der kan afgøre sådanne grænseoverskridende tvister. EU skal derfor først udvikle instanser, der kan afgøre tvister, ikke skabe mere EU-lovgivning. Jeg mener, at forslaget om at udnævne en EU-forbrugerombudsmand er særdeles problematisk. Hvorfor indføre flere tjenester, der skal finansieres på EU-niveau, og derved risikere lavere bevillinger til forbrugerorganisationerne? Forbrugerne vil ikke få nogen gavn af det.
<P>
Til sidst beklager jeg, at ændringsforslagene fra Udvalget om Kvinders Rettigheder og Ligestilling - som sædvanligt må jeg sige - blev stemt ned i Udvalget om det Indre Marked og Forbrugerbeskyttelse. De fortjente en bedre skæbne.
<SPEAKER ID="204" NAME="Hanne Dahl">
for IND/DEM-Gruppen. - Hr. formand! Det glæder mig at tale her i salen for første gang og inden for et udvalgsområde, hvor jeg ser frem til at arbejde. Det er naturligvis positivt, at Europa-Parlamentet med denne betænkning tager initiativet til at sikre forbrugernes rettigheder. Men jeg frygter, at denne lovgivning et stykke hen ad vejen kun bliver til lappeløsninger. Det bliver lapper, der skal dække over, at EU er sådan indrettet, at det altid er hensynet til varernes, kapitalens og serviceydelsernes fri bevægelighed, der vinder over hensynet til forbrugerne og andre bløde områder. Det synes jeg, at debatten her i dag bærer præg af.
<P>
Jeg vil give to meget konkrete eksempler på måder, hvorpå vi må sikre forbrugernes rettigheder. Det er helt afgørende, at vi sikrer forbrugernes ret til at klage i deres eget land og på deres eget sprog, og det er helt afgørende, at man får lov til at kontrollere fødevarer og andre varer, der kan udgøre en sundhedsmæssig risiko ved indførsel i de enkelte lande. Det bør være tilladt, at de enkelte lande kan gennemføre kontrol og kræve en højere standard, end EU's regler giver, af hensyn til miljø og forbrugernes sundhed. EU's strategi for forbrugersundhed må basere sig på et princip om forsigtighed i stedet for et ideologisk skoleridt, der kun tjener det formål at tillade alle varer at flytte sig fuldstændigt frit over grænserne. Og det gør man ved at sikre klageadgang og juridisk ansvarlige enheder, hvor borgerne bor, og tillade, at man kan stoppe for indførsel af varer, hvis der foreligger sundhedsmæssige grunde til at gøre det.
<SPEAKER ID="205" NAME="Sergej Kozlík" AFFILIATION="NI). - (SK">
Hr. formand, mine damer og herrer! Betænkningen vurderer den positive effekt af euroen korrekt med hensyn til at reducere omkostningerne til finansielle transaktioner. Det er blevet nemmere for forbrugerne at sammenligne priser i grænseoverskridende kontrakter, og de har hilst det øgede potentiale for detailhandel på det indre marked velkommen. Jeg er enig i, at nye medlemsstater skal opfordres til at fortsætte reformerne, således at de kan indføre euroen, så snart de opfylder Maastrichtkriterierne, og dermed få det fulde udbytte af den positive indvirkning, den fælles valuta har på det indre marked.
<P>
Parlamentet får snart mulighed for at teste dette forslag i praksis, når det drøfter udvidelsen af eurozonen til at omfatte Slovakiet. Slovakiet opfylder takket være betydelig indsats og langt før målet Maastrichtkonvergenskriterierne. Jeg afviser holdningen fra visse kolleger, som nu fremturer med et vagt og diffust modargument om den permanente bæredygtighed af disse kriterier. Det kan fortsætte i uendelighed.
<SPEAKER ID="206" NAME="Charlotte Cederschiöld" AFFILIATION="PPE-DE">
(EN) Hr. formand! Der skal være fri bevægelighed på det indre marked for forbrugere og udbydere, såvel som for varer og tjenesteydelser.
<P>
Forbrugerne skal derfor beskyttes lige så godt i andre medlemsstater som i deres eget hjemland, hvis vi ønsker at sikre og fremme aktiviteter på tværs af grænserne. Jeg hilser derfor den horisontale tilgang til forbrugerpolitikken, og den øgede beskyttelse, denne vil medføre, velkommen.
<P>
Dette betyder stærkere forbrugere og stor forbrugerbeskyttelse såvel som en erhvervsvenlig lovgivning for det indre marked. Vi er imidlertid bekymrede over den forhastede tilgang til kollektiv klageadgang.
<P>
Det er endnu for tidligt for Parlamentet at tage stilling. Vi har brug for grundige undersøgelser af de eksisterende ordninger i medlemsstaterne samt en vurdering af behovet for en kollektiv klageordning på EU-niveau. Vi ved på nuværende tidspunkt ikke nok om, hvilke konkvenser der er med hensyn til risikoen for misbrug, højere omkostninger for forbrugerne og virksomhederne og mere lovgivning.
<P>
Jeg tror ikke, at der er nogen, der støtter indførelsen af en europæisk klageordning i EU, velvidende hvilke ulemper og uforholdsmæssige konsekvenser dette ville medføre. Indtil videre opfordrer vi til, at der bruges andre former for klageadgang, som er hurtigere og mindre bekostelige, og som reguleres af medlemsstaterne på nationalt niveau. Eksisterende instrumenter og ikkelovgivningsmæssige værktøjer kan anvendes på EU-plan.
<P>
Vi opfordrer Kommissionen til at gennemføre undersøgelsen og fremlægge dens resultater for Parlamentet og medlemsstaterne. Hvorfor gå længere end vi behøver for at nå målene i traktaten? Hvorfor fjerne medlemsstaternes mulighed for at have forskellige konfliktløsningsmekanismer? Der er mange spørgsmål at besvare.
<P>
Der er indtil videre ikke noget, der tydeligt viser, at en kollektiv klageordning på EU-plan medfører merværdi for det indre marked og dets forbrugere og virksomheder. EU bør ikke lovgive, medmindre der er god grund til det.
<SPEAKER ID="207" NAME="Bernadette Vergnaud" AFFILIATION="PSE">
(FR) Hr. formand, fru kommissær, mine damer og herrer! Først vil jeg lykønske Lasse Lehtinen med hans glimrende arbejde og hans lydhørhed. Hans betænkning tager sigte på at forbedre Kommissionens strategi, som i forvejen er baseret på principperne om at beskytte og ansvarliggøre forbrugerne.
<P>
Jeg billiger den horisontale tilgang, ordføreren slår til lyd for, og som forener forbrugerbeskyttelse - navnlig beskyttelse af de mest sårbare forbrugere - med det indre markeds effektivitet. Ligeledes er det grundlæggende at styrke forbrugerorganisationernes rolle i forbindelse med udarbejdelse af lovgivningsforslag.
<P>
Hvad produktsikkerhed angår, bør Kommissionen ikke alene videreføre sine bestræbelser om markedsovervågning, men også snarest fastlægge principper for en CE-mærkning, der virkelig garanterer kvalitet, sporbarhed og sikkerhed.
<P>
Endelig er det nødvendigt at forbedre klageadgangen og foreslå en kollektiv klageordning, således at forbrugerne kan gøre deres ret gældende i tilfælde af påvist skade, men samtid undgå den kedelige afdrift i det amerikanske system. Hvis vi stemmer for dette forslag, kan det kun styrke forbrugernes tillid til en åben og beskyttende europæisk markedsmodel.
<SPEAKER ID="208" NAME="Andreas Schwab" AFFILIATION="PPE-DE">
(DE) Hr. formand, fru kommissær, mine damer og herrer! Kommissionens strategi for forbrugerpolitikken omfatter forskellige områder, hvor vi for store deles vedkommende er enige med Kommissionen. Fru Kuneva, vi støtter også Dem i Deres personlige engagement for at gennemføre det indre marked og Deres særlige fokus på forbrugerne og deres rolle i det indre marked.
<P>
Der er forskellige områder, hvor der hersker enighed. Styrkelsen af de europæiske forbrugercentre og af Solvit-systemet har allerede været nævnt. Det mål får opbakning på tværs af grupperne. Vi anerkender også behovet for en horisontal tilgang til forbrugerpolitikken, men beklager den svage prioritering af kontraktretten. Vi må passe på, at kontraktretten ikke får vores forslag til at trævle op, så vi ender med at få en kludetæppelovgivning. Afstemningen i udvalget i aften viste, at forbrugerne har tillid til lovgivningen, hvis de er rimeligt sikre på at kende den. Hvis fristerne varierer fra retsområde til retsområde, vil forbrugernes tillid falde betydeligt. Derfor har vi brug for en fælles referenceramme, fordi vi har behov for ensartede standarder med henblik på at opbygge forbrugernes tillid.
<P>
Det samme gælder gruppesøgsmål. Vi har hørt forskellige holdninger fra forskellige grupper. PPE-DE-Gruppens holdning er helt klar. Vi er enige i analysen af, at der er visse svaghedspunkter, hvor forbrugernes interesser er mindre godt beskyttet, navnlig i forhold til grænseoverskridende transaktioner. Men vi savner en analyse af grundene til disse svaghedspunkter, og der er heller ingen i Parlamentet, der er kommet med en forklaring i aften. Vi er blevet lovet undersøgelser. Dem vil vi læse meget omhyggeligt, side for side. Men hvis de kun analyserer retssituationen og ikke forskellene i håndhævelsen af medlemsstaternes egne love, så vil disse undersøgelser ikke bringe os videre.
<P>
Derfor vil jeg sige til Dem, fru Kuneva, at vi er meget åbne for fremskridt og meget konstruktive med hensyn til forbedringer af håndhævelsen af eksisterende rettigheder, men at disse forbrugerrettigheder kun kan blive håndhævet mere effektivt, hvis de også virkelig fungerer i praksis. I Tyskland findes der en lov om prøvesager for investorer, hvor mange sagsøgere har anlagt sag mod Deutsche Telekom som gruppe. Denne sag har vist, at teori og praksis ofte ligger meget langt fra hinanden i gruppesøgsmål.
<SPEAKER ID="209" NAME="Gabriela Creţu" AFFILIATION="PSE">
(RO) Det er indlysende, at forbrugere, der er velinformerede om deres rettigheder, kan opnå et højt tilfredshedsniveau og forsvare deres interesser. Ud over viden skal borgerne alligevel have et instrument, de kan bruge til at forlange erstatning, hvis deres rettigheder krænkes. Vi mener derfor, at det er nødvendigt med et fælles klagesystem, og hilser det velkommen i en form, som er effektiv for forbrugeren og afbalanceret for markedet. Det er ligeledes nødvendigt at fortsætte og styrke processen for overvågning af det indre marked.
<P>
Vi mener, at det nuværende opinionsbarometer er meget nyttigt og støtter også finansieringen af det i budgettet for 2009, selv om vi ønsker, at der lægges mere vægt på at registrere og sammenligne priserne på varer og tjenester, der handles i de 27 medlemsstater. Sidst, men ikke mindst, må vi ikke glemme, at forbrugerrettigheder også bør fungere, når det drejer sig om tjenester, herunder finansielle tjenester og tjenester i det digitale miljø, hvor risikoen er meget højere, og det er meget vanskeligere at bevise krænkelsen af rettigheder.
<SPEAKER ID="210" NAME="Malcolm Harbour" AFFILIATION="PPE-DE">
(EN) Hr. formand! Jeg vil gerne takke Lasse Lehtinen for en meget omfattende betænkning, som indeholder et utrolig stort antal ekstremt vigtige idéer. Som kommissæren sagde tidligere, ønsker vi innovative og sikre produkter og tjenesteydelser for at give forbrugerne bedre oplysninger og større tillid samt mulighed for at foretage kritiske valg. Alle disse ting vil komme gennem støtte til forbrugerne og fremme af deres rettigheder.
<P>
Jeg siger dette til Lasse, især fordi jeg er skuffet over, at han har ladet alt dette gode arbejde overskygge af et enkelt spørgsmål. Problemet med spørgsmålet om kollektiv klageadgang er, at vores kolleger i Den Socialdemokratiske Gruppe synes allerede at have draget den konklusion, at de ønsker ny europæisk lovgivning. Det glædede mig meget at høre Dem bekræfte, at man med to undersøgelser - ikke bare én - undersøger dette spørgsmål i dybden. Vi på denne fløj ønsker at afvente rapporten, inden vi drager nogen konklusioner, men det lader til, at vores socialdemokratiske kolleger allerede synes, at det er en fremragende ting, og at vi, fordi vi ikke støtter det, er imod forbrugerne. Man behøver blot læse nogle af de pressemeddelelser - de farverige meddelelser, de rødfarvede meddelelser - som den fløj har udsendt. Jeg vil blot på det eftertrykkeligste afvise, at vores fløj er imod forbrugerrettigheder, fordi vi ikke bidrager til at fremme et forslag, som vi ikke engang besidder de relevante oplysninger om. Jeg vil sige til alle parlamentsmedlemmerne, at De ved at pakke Dem ind i rødt bånd og muligvis tilføre høje omkostninger for forbrugerne ikke støtter forbrugerne. Lad os vente og høre konklusionerne.
<P>
Jeg vil sige til Alexander Lambsdorff, at han har ladet sig kapre af dette, men alt, hvad han behøver at gøre i morgen, for at vi enstemmigt støtter Lasse Lehtinens betænkning, er at stemme for ændringsforslag 5 og 6, som sikrer, at døren holdes åben. Vi venter på fru Kunevas rapport, som vi vil læse og studere med et åbent sind, men i mellemtiden vil vi fortsætte som forkæmpere for forbrugerne på de indre markeder, for deres effektive rettigheder, som sikres af den eksisterende lovgivning.
<SPEAKER ID="211" NAME="Joel Hasse Ferreira" AFFILIATION="PSE">
(PT) Hr. formand, mine damer og herrer! I Lehtinen-betænkningen konstateres det, at behovene for forbrugerbeskyttelse kun kan opfyldes via lovgivning, hvis den er bedre og mere simpel, og at der er behov for en mere sammenhængende retlig ramme for forbrugerrettigheder.
<P>
Jeg opfordrer derfor Kommissionen og medlemsstaterne til at sikre tilstrækkelig finansiering til stærke og uafhængige forbrugerorganisationer. Sådan finansiering er absolut nødvendig for, at der kan ske fremskridt mod etablering af et ægte indre marked for forbrugere.
<P>
Et fælles klagesystem fortjener imidlertid tæt bevågenhed og får min støtte på baggrund af de positive erfaringer, man har opnået i forskellige medlemsstater.
<P>
Jeg vil også gerne sige, som Lasse Lehtinen understreger, at et stærkt forbrugerbeskyttelsessystem også vil gavne konkurrencedygtige producenter og forhandlere ved at skabe incitamenter for virksomhederne til at producere og sælge mere holdbare varer, hvilket vil resultere i mere bæredygtig vækst.
<P>
Betænkningen går dog videre end dette, og jeg må rose Lasse Lehtinen, når han anfører, at forbrugerbeskyttelse bør udgøre en integreret del af planlægningen og designet af produkter og tjenester.
<P>
Endelig vil jeg gerne sige, at jeg deler hans konklusion om, at effektiv og forbedret forbrugerbeskyttelse er nødvendig for at opnå et indre marked, der fungerer bedre. Jeg vil gerne takke ham og sige, at jeg mener, vi har de bedste betingelser for at opnå god strategisk forståelse med kommissær Kuneva på dette område.
<SPEAKER ID="212" NAME="Małgorzata Handzlik" AFFILIATION="PPE-DE">
(PL) Hr. formand! Det er ikke nødvendigt at understrege vigtigheden af forbrugertilfredshed for virksomheder. Vi ved hver især som forbrugere, at uhæderlige fremgangsmåder - bevidst vildledende informationer eller utilfredsstillende service efter salg - effektivt gør os utilbøjelige til at købe flere varer eller tjenester fra den pågældende virksomhed. Det er dog vigtigt, at forbrugerne reelt kan vælge at skifte tjenesteudbyder eller forhandler. Denne form for valgmulighed skaber uden tvivl et konkurrencepræget marked, hvor det ikke kan betale sig for markedsaktørerne at afskrække forbrugerne. På et konkurrencepræget marked ved den erhvervsdrivende, at han risikerer at miste sin markedsandel og dermed sit overskud og udsigterne til yderligere udvikling. Jeg mener, at det indre marked i EU har dette potentiale. Det glæder mig, at muligheden for at skabe et indre marked findes, at det findes takket være forbrugerne, og at det er blevet bemærket. Jeg siger naturligvis ikke, at vi allerede handler på et sådant marked. Forbrugerne mangler stadig den viden, der er nødvendig for at udvælge de mest fordelagtige tilbud, og nogle erhvervsdrivende tilbageholder disse oplysninger fra dem. Tjenesteudbyderne selv tager desuden ofte ikke i tilstrækkelig grad hensyn til forbrugernes interesser.
<P>
Det er derfor vigtigt at sikre, at forbrugernes rettigheder respekteres, at de har ret til udførlige, forståelige, simple og let sammenlignelige oplysninger, og at denne ret respekteres af virksomheder og lovgivere. Det er ikke mindre vigtigt, at forbrugerne oplyses om deres rettigheder og gøres opmærksom på de ordninger, der findes, med henblik på at hjælpe dem med at træffe beslutninger på et frit marked. I den henseende spiller forbrugerorganisationerne en stor rolle. Vi må heller ikke glemme, at forsvaret af forbrugernes rettigheder og muligheden for effektivt at håndhæve dem er afgørende for, at markedet kan fungere korrekt. Som ordføreren dog påpeger, må forsvaret af forbrugeren ikke tjene som en undskyldning for markedsprotektionisme. Vores opgave er at ramme den rigtige balance i forbrugerbeskyttelse, så vi ikke skaber hindringer for virksomhedernes udvikling.
<SPEAKER ID="213" NAME="Zita Pleštinská" AFFILIATION="PPE-DE">
(SK) Hr. formand! Jeg hilser Kommissionens rapport om EU's forbrugerpolitik velkommen, og jeg sætter pris på Deres indsats, kommissær Kuneva, for at fremme en forbrugerkultur baseret på forbrugerbevidsthed og bedre adgang til information.
<P>
Jeg mener, at stærke og uafhængige forbrugerorganisationer er rygraden i en effektiv forbrugerpolitik, og jeg er glad for, at Lasse Lehtinens betænkning indeholder de ændringer, jeg foreslog i punkt 7, hvor Parlamentet opfordrer Kommissionen og medlemsstaterne til at yde tilstrækkelig finansiering til forbrugerorganisationer. Det vedrører primært finansiel støtte til intensive uddannelsesprogrammer rettet mod medarbejderne i forbrugerorganisationerne. Forbrugerorganisationer ved mest om forbrugernes behov og bør derfor høres om alle områder af forbrugerpolitik, som vil påvirke forbrugerne.
<P>
Jeg understøtter fuldt ud de to ændringsforslag fra min politiske gruppe, PPE-DE, til punkt 40 i betænkningen om håndtering af kollektive klager. Kun hvis det viser sig nødvendigt i henhold til konsekvensundersøgelsen, bør Kommissionen foreslå en europæisk ramme, som vil give alle forbrugere i alle medlemsstaterne nem adgang til forskellige klageordninger ved grænseoverskridende klager.
<SPEAKER ID="214" NAME="Silvia-Adriana Ţicău" AFFILIATION="PSE">
(RO) Hr. formand! I forbindelse med EU's strategi for forbrugerbeskyttelse vil jeg gerne fremhæve vigtigheden af kvaliteten af tjenester og produkter. Hvis forbrugerne allerede er vant til at skulle gå til forbrugerbeskyttelseskontorer med produkter, sker dette ikke i forbindelse med tjenester. Mange gange underskriver forbrugerne kontrakter om levering af tjenester uden at læse de kontraktlige bestemmelser omhyggeligt. Hvis de læser dem omhyggeligt, tror de, at de ikke kan foreslå ændringer dertil. De har faktisk ikke samme forhandlingsbeføjelser som leverandører af tjenester, selv om observationer fra forbrugerne kan forbedre indholdet af kontrakter og øge deres tillid.
<P>
Jeg vil gerne henlede opmærksomheden på behovet for at beskytte turister og passagerer med hensyn til respekt for deres rettigheder, som mange af dem desværre ikke kender og gør krav på. Der bør også rettes særligt fokus på elektroniske tjenester. Forbrugernes tillid til digitale tjenester er afgørende for EU's konkurrenceevne og især for udviklingen af en videnbaseret økonomi.
<P>
Endelig vil jeg nævne, at vi også skal tale om kvaliteten af offentlige tjenester og i den forbindelse om forbrugerbeskyttelse.
<SPEAKER ID="215" NAME="Magor Imre Csibi" AFFILIATION="ALDE">
(RO) Hr. formand! Jeg vil først ønske Lasse Lehtinen tillykke med denne sammenhængende betænkning. Jeg har dog en bemærkning til punkt 35 i betænkningen. I dette punkt henvises der til oprettelsen af en stilling som europæisk forbrugerombudsmand under kontoret for Den Europæiske Ombudsmand. Dette forslag forekommer mig at være en meget kompliceret og ikke særlig effektiv procedure.
<P>
Oprettelsen af en sådan stilling kræver for det første finansielle ressourcer. Det vil kræve en omfordeling af midlerne mellem de europæiske forbrugerbeskyttelsescentre og den evt.. nye ombudsmand. For det andet vil bureaukratiet vokse på EU-plan. Sidst, men ikke mindst, vil der være en overlapning mellem den nye ombudsmands opgaver og de europæiske forbrugerbeskyttelsescentre. Jeg mener ikke, at et nyt instrument vil tilføre øget effektivitet med hensyn til håndtering af klager fra de europæiske forbrugere. Jeg mener til gengæld, at en effektiv og grundig gennemførelse af lovgivningen vil reducere utilfredsheden med den måde, det indre marked fungerer på.
<P>
Endelig anmoder jeg Kommissionens repræsentanter om at overveje punkt 7, hvorved vi anmoder om tildeling af tilstrækkelige midler til forbrugerorganisationer i hele EU.
<SPEAKER ID="216" NAME="Zuzana Roithová" AFFILIATION="PPE-DE">
(CS) Hr. formand! Globaliseringen af vores marked kræver stærke og klare forbrugerrettigheder, der let kan håndhæves, og det glæder mig, at Kommissionen gør en meget vellykket indsats på dette område. I min betænkning sidste år påpegede jeg, at forbrugertilliden til elektronisk handel ville blive styrket af prøveforbrugeraftaler og af bedre ordninger til håndtering af klager samt af det europæiske mærknings- og forbrugercharter. Jeg mener dog ikke, at en europæisk forbrugerombudsmand vil være til stor nytte. Vi skal i stedet øge den finansielle støtte til de eksisterende forbrugerorganisationer og tilsynsmyndigheder i medlemsstaterne, fordi det er dem, der i stigende grad finder de usikre produkter fra Asien, nemlig legetøj, børnesko og sportsudstyr. Borgerne forventer, at vi præsenterer en mere vellykket metode til at håndtere grænseoverskridende klager, som det allerede er sagt her mange gange. Det er yderligere en begrundelse for at harmonisere reglerne i medlemsstaterne. Kollektive klageordninger er dog problematiske. De kan være fordelagtige for advokaterne, men ofte dyre for forbrugerne eller leverandørerne. Jeg tilslutter mig derfor Kommissionens beslutning om først at vurdere resultaterne af den tyske eller britiske model og først derefter overveje den mulige vej fremad, så vi ikke skubbes ind i en blindgyde af socialisterne. Jeg vil gerne takke for det arbejde, vores ordfører har udført, og for Kommissionens arbejde med reformen af forbrugerpolitikken.
<SPEAKER ID="217" NAME="Evelyne Gebhardt" AFFILIATION="PSE">
(DE) Hr. formand! Jeg agter at gøre hr. Harbour glad i morgen ved at tage min røde spadseredragt på for at vise ham, at det røde hjørne faktisk ved, hvad det vil. Det er nemlig forskellen på det, som vi på venstrefløjen søger, og det, som højrefløjen foretager sig, nemlig at kaste et stort blåt røgslør ud for at skjule, at de faktisk slet ikke ønsker forbrugerbeskyttelse, men først og fremmest er ude på at forsvare industriens interesser. Det er godt at få det præciseret en gang for alle.
<SPEAKER ID="218" NAME="Meglena Kuneva">
medlem af Kommissionen. - (EN) Hr. formand! Jeg kan forstå, jeg kun har to minutter, men jeg ville ønske, at mit indlæg kunne vare meget længere. Jeg håber meget på, at vi alle, når De har tid og lyst, vil fortsætte med at diskutere forbrugerspørgsmål sammen. Det ville glæde mig meget, da jeg modtager mange incitamenter - også på dette sene møde.
<P>
Jeg vil gerne forpligte mig politisk til fortsat at tackle problemerne i forbindelse med bæredygtig udvikling ved at arbejde med CEE og direktivet om produktsikkerhed i almindelighed, og hvordan de kunne supplere hinanden. Jeg vil naturligvis fortsætte med den digitale vejledning, som var en af de første ting, jeg talte med fru Roithová om. Jeg samarbejder naturligvis med mine kolleger i Kommissionen. Denne portefølje bliver mere og mere vidtrækkende og omfatter andre porteføljer, men jeg mener, at det er en af de gode ting ved denne portefølje.
<P>
Så der er mange ting. Jeg er enig med Dem i, at hvis vi ønsker en gennemførelse af det indre marked, må vi sætte fokus på forbrugerrettighederne. Dette er reelt den eneste måde at gennemføre og bringe balance i den anden fase af det indre marked på. Jeg tror, at hvis vi gør væsentlige fremskridt med vores resultattavle, vil denne blive en del af det overordnede billede af det indre marked, og så vil vi allerede have en god forståelse for, hvordan det indre marked fungerer.
<P>
Jeg blev især rørt over fru Dahl - hun er desværre ikke længere til stede på plenarmødet - som sagde, at dette var første gang, hun havde taget ordet. Men med henvisning til den såkaldte laveste fællesnævner mener jeg, at vi, hvis vi har fælles regler i hele EU og ikke blot beskytter, på bedst mulig vis, de nationale forbrugere, kun kan vælge én vinder, nemlig forbrugeren.
<P>
For år tilbage begyndte vi at skabe et godt miljø for erhvervslivet, og det var det rette at gøre. Men hvis vi ønsker at udvikle europæisk erhvervsliv, må vi huske, at erhvervslivet har brug for forbrugerne, og vi kan ikke benægte, at forbrugerne har brug for samme håndtering af flaskehalse, så de kan føle sig godt tilpas hvor som helst, f.eks. som en svensker, der bor i Bruxelles - vi skal have de samme rettigheder. Vi skal nyde de samme rettigheder, når vi handler og bruger e-handel og andre former for fjernsalg.
<P>
Lad mig for en stund fokusere på kollektiv klageadgang. Jeg har lyttet nøje til Dem alle. Lad mig nævne, at halvdelen af de 10 benchmark om kollektiv klageadgang, som vi udsendte, diskuterede og modtog mere end 300 udtalelser om, handlede om ikke at få godtgjort skadeserstatning og om ikkeomkostningstunge procedurer. Mindst fem af disse benchmark er således forbundet og omhandler spørgsmålet om ikke at pålægges yderligere omkostninger.
<P>
Jeg mener, det bedste, vi kan gøre, er at være åbensindede og ikke skabe dogmer, og dette er, hvad jeg beder om støtte til i den henseende. Jeg vil således også gerne fortælle Dem, at det, vi forbereder, er en meddelelse, og det er grunden til, at vi ikke indbefatter en undersøgelse af den økonomiske, sociale og miljømæssige indvirkning, som vi gør i alle vores lovforslag. Men vi gør langt mere som forberedelse, og det er at foretage to meget grundige, komparative undersøgelser.
<P>
Jeg vil gerne udstede en invitation. Inden udgangen af måneden afholder vi tre store interessentkonferencer, en for virksomheder, en for forbrugere og en for akademikere, og vores tjenestegrene vil sikre fire pladser i workshopperne til repræsentanter for Europa-Parlamentet. Resultaterne af disse tre begivenheder vil være fuldt offentlige, de lægges ud på vores websted og formidles på bedste vis, og jeg er naturligvis i nærheden og altid åben over for fortsat at diskutere Deres håb og bekymringer.
<P>
Jeg vil gerne afslutte med at takke Dem og med at sige, at der for måske første gang næsten ikke var nogen, der nævnte, at Europa indleder et kollektivt søgsmål. Det mener jeg er et positivt tegn.
<SPEAKER ID="219" NAME="Lasse Lehtinen">
ordfører. - (EN) Hr. formand! Jeg vil gerne takke alle mine kolleger, som har talt i aften, og naturligvis kommissær Kuneva for hendes konstruktive indstilling, som vi er blevet bekendt med, siden hun blev kommissær.
<P>
Jeg har nogle enkelte bemærkninger. Fru Kauppi nævnte finansielle tjenesteydelser. Det voksende område for grænseoverskridende bankvirksomhed, forsikringssalg og formuestyring, som har nogle meget sofistikerede instrumenter til rådighed, er et stigende problem. Reglerne er stadig til forvirring for forbrugerne, selv på nationalt niveau. Jeg mener derfor, at der også på dette område er behov for en grænseoverskridende kollektiv klageordning, fordi det vil gøre finansielle institutioner mere ansvarlige og påpasselige, når de forklarer rettigheder og risici til forbrugerne.
<P>
Vi er alle bekendt med de triste tal, der viser, hvordan borgerne i medlemsstaterne er bange for at købe grænseoverskridende varer og tjenesteydelser, hvilket udelukkende skyldes manglende tillid. Men jeg tror på, at når vi fortsætter i den gode stemning, som vi har diskuteret denne betænkning i med hinanden og med Kommissionen, vil det helt sikkert lykkes os at opbygge mere tillid blandt de europæiske forbrugere.
<SPEAKER ID="220" NAME="Formanden">
Forhandlingen er afsluttet.
<P>
Afstemningen finder sted tirsdag den 20. maj 2008.
<P>
Skriftlige erklæringer (artikel 142)
<SPEAKER ID="221" NAME="Gábor Harangozó" AFFILIATION="PSE">
, skriftlig. - (EN) Vi glæder os over de fortsatte bestræbelser for yderligere at indarbejde forbrugernes bevidsthedsniveau som det nødvendige grundlag for effektiv gennemførelse af de eksisterende retlige rammer for forbrugerbeskyttelse, især hvad angår de mest sårbare befolkningsgrupper.
<P>
Ikke alene er der behov for mere omfattende retlige rammer for forbrugerrettigheder, vi bør også tage reel højde for forbrugernes interesser, når vi gennemfører standardiseringen af det indre marked. Det er indlysende, at et stærkere, unikt forbrugerbeskyttelsessystem, som er effektivt i hele Unionen, er i alle forbrugeres interesse. Gennemførelsen af det indre marked er en mulighed for at gennemføre harmoniseringsforanstaltninger målrettet mod at afhjælpe de problemer, forbrugerne står over for i hverdagen. Der bør derfor sættes særlig fokus på sektorer inden for det nye digitale miljø.
<P>
Den gode forbruger er bevidst om hans eller hendes rettigheder og om, hvordan de retmæssigt håndhæves. Vi bør inden for Fællesskabets rammer udvikle en reel forbrugerkultur som del af vores uddannelsessystem og systematisk involvere forbrugerorganisationer i samrådene og dialogen med industrien. Vi hilser derfor opfordringen til at indføre en særlig europæisk forbrugerombudsmand inden for den europæiske ombudsmandsinstitution på grundlag af en land til land-tilgang velkommen.
<SPEAKER ID="977" NAME="Roselyne Lefrançois  " AFFILIATION="PSE">
skriftlig. - (FR) Jeg bifalder varmt hr. Lehtinens betænkning, hvor forbrugerbeskyttelse betragtes som et kernespørgsmål i virkeliggørelsen af det indre marked.
<P>
I betænkningen påpeges, at der kun kan opnås et højt beskyttelsesniveau for alle forbrugere i EU gennem en horisontal tilgang, dvs. ved hjælp af sektordirektiver, som sigter mod at harmonisere de nationale lovgivninger. Desuden understreges nødvendigheden af at styrke samme forbrugeres tillid. Det forudsætter navnlig, at sikkerheden af alle produkter i omløb og af transaktioner i forbindelse med grænseoverskridende servicevirksomhed eller e-handel garanteres.
<P>
Det glæder mig desuden, at det i betænkningen forslås at undersøge mulighederne for at indføre et hurtigt, effektivt fælles klagesystem for forbrugerne. Disse forventninger kan bl.a. imødekommes, hvis der oprettes udenretlige tvistbilæggelsesordninger, og ligeledes hvis visse typer klagesager, såsom kollektive søgsmål, der allerede findes i nogle medlemsstater, tilpasses fællesskabsretten.
<P>
Alligevel tror jeg, det vil være hensigtsmæssigt at undersøge fordelene og begrænsningerne ved den slags bestemmelser nærmere på baggrund af forskellige nationale erfaringer.
<SPEAKER ID="976" NAME="Vincent Peillon" AFFILIATION="PSE">
, skriftlig. - (FR) Det glæder mig, at Kommissionen har gjort en bedre beskyttelse af Europas forbrugere til en af sine prioriteter i forslaget til EU's strategi for forbrugerpolitikken 2007-2013.
<P>
Jeg vil desuden takke min socialdemokratiske finske kollega Lasse Lehtinen for hans glimrende arbejde og betydningsfulde bidrag med denne tekst.
<P>
Jeg bifalder således først og fremmest den anbefalede horisontale tilgang på fællesskabsplan, eftersom det er nødvendigt at tage hensyn til forbrugernes interesser i alle EU-politikker. Men jeg støtter også hans ønske om at styrke forbrugerorganisationernes rolle i udarbejdelsen af fællesskabsregler og forbedre beskyttelsen af de mest sårbare grupper, navnlig unge og ældre forbrugere, med flere målrettede oplysningskampagner.
<P>
Endelig går jeg stærkt ind for at oprette en kollektiv europæisk klageordning, som giver forbrugere i forskellige medlemsstater mulighed for at indlede fælles søgsmål og opnå erstatning uden dog at gå til samme yderligheder som den amerikanske model. Derfor håber jeg, at Parlamentet trods modstanden fra konservativ side vil stemme for et europæisk gruppesøgsmålssystem.
<SPEAKER ID="975" NAME="Katrin Saks" AFFILIATION="PSE">
, skriftlig. - (FI) Jeg vil gerne takke ordføreren, Lasse Lehtinen, for det arbejde, han har udført i forbindelse med udformningen af denne betænkning.
<P>
En af de vigtigste målsætninger for den strategi for forbrugerpolitik, som Kommissionen har foreslået, er at sætte forbrugerbeskyttelse i fokus på EU's indre marked.
<P>
Jeg vil understrege, at det er netop på den måde, vi kan skabe de bedst mulige betingelser for vores forbrugere, og det vil være et væsentligt skridt imod opfyldelsen af EU's målsætninger.
<P>
Hvordan kan vi opnå dette? Forbrugerne skal have adgang til nøjagtige oplysninger, som de kan basere deres beslutninger på. En informeret forbruger er også en mere aktiv forbruger! Et indre marked, der fungerer godt, kan også give EU-borgerne gode muligheder og rimelige priser samt mulighed for at købe varer og tjenester af høj kvalitet.
<P>
Et andet vigtigt spørgsmål er kollektive søgsmål, som ikke kan anlægges i Estland i modsætning til visse af vores nabolande. Jeg mener dog ikke, at dette er til fordel for vores forbrugere. Tværtimod.
<P>
Det er vigtigt at lære af andres erfaringer. Krav om erstatning skal relateres til den skade, der faktisk er lidt. På samme måde er det vigtigt for forbrugerne, at de kan stole på deres rettigheder. De skal ikke tvinges til at give afkald på dem, fordi de ikke har ressourcer til at sagsøge leverandører af varer eller tjenester i andre lande.
<P>
Vores klare ordlyd beskytter forbrugernes interesser i den henseende, og jeg mener, at behovet for kollektive søgsmål er et centralt grænseoverskridende spørgsmål.
