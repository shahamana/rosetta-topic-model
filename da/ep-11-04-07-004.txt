<CHAPTER ID="004">
Vaccination mod bluetongue (forhandling) 
<SPEAKER ID="048" NAME="Formanden">
Næste punkt på dagsordenen er betænkning af Wojciechowski for Udvalget om Landbrug og Udvikling af Landdistrikter om forslag til Europa-Parlamentets og Rådets direktiv om ændring af direktiv 2000/75/EF, for så vidt angår vaccination mod bluetongue - 05499/2011 - C7-0032/2011 -.
<SPEAKER ID="049" NAME="Janusz Wojciechowski" LANGUAGE="PL">
Hr. formand! Det er med stor tilfredshed, at jeg kan fremlægge min betænkning for Parlamentet om ændringer i direktivet, for så vidt angår vaccination mod bluetongue, hvilket er en sygdom, der udgør en enorm stor risiko ved opdræt af kvæg, får og geder i mange EU-medlemsstater. Det glæder mig især, fordi jeg for tre år siden her i Parlamentet i en tidligere mandatperiode havde det privilegium at fremlægge en betænkning om en ny strategi for dyresundhed på basis af princippet om, at det er bedre at forebygge end at helbrede. Dagens ændringsforslag af direktivet, for så vidt angår vaccination mod bluetongue, er en praktisk gennemførelse af selv samme princip. Vi forbedrer beskyttelsen mod denne sygdom, og vi bidrager til bedre dyresundhed. Omkostningerne i forbindelse med behandling deraf vil være lavere, og hele vaccinationsprocessen vil blive bedre tilrettelagt.
<P>
Ændringsforslaget vedrører den kendsgerning, at det nuværende direktiv fra år 2000 blev tilpasset til betingelser, som var gældende på daværende tidspunkt og navnlig til de vaccinationer, der dengang var på markedet. Disse vaccinationer skulle og skal stadig indgives, men med visse restriktioner, fordi der er fare for, at virusset kan overføres fra vaccinerede dyr til de dyr, som ikke er blevet vaccineret. Heraf følger, at der skal være en række restriktioner under vaccinationsprocessen, f.eks. at der skal vaccineres i nærmere angivne distrikter, og at der er restriktioner med hensyn til flytning af dyr. Dette udgør en betydelig byrde for opdrætterne, og derfor er virkningen af disse vaccinationer begrænset. Der er siden hen sket fremskridt inden for videnskaben. Vi har andengenerationsvaccinationer, som er blevet testet og kan anvendes uden nogen frygt for at overføre virus til ikkevaccinerede dyr. Man kan således nu vaccinere uden de nuværende restriktioner. Brug af disse vaccinationer vil derfor være en fordel for opdrætterne, da de vil slippe for en byrde og helt bestemt blive mere effektive. Man vil kunne vaccinere i meget større omfang.
<P>
Procedurerne ændrer sig meget hurtigt på dette område. Udvalget om Landbrug og Udvikling af Landdistrikter behandlede sagen kort tid efter at have modtaget lovforslaget fra Kommissionen og kan nu fremlægge det for Parlamentet. Vi håber på, at man vil kunne gennemføre massevaccinationer ved hjælp af den nye vaccine i sommerperioden i år. Det er baggrunden for ændringsforslaget, og det er grunden til, at Parlamentet i sit ændringsforslag til den betænkning, som jeg har fremsat, har indføjet en tidsfrist, inden hvilken lovgivningen i medlemsstaterne skal være tilpasset til kravene i direktivet, således at vaccinationerne kan udføres i år, og vi ikke bliver nødt til at vente til næste sæson.
<P>
Jeg vil gerne minde om den polemik, der har været omkring betænkningen og ændringsforslagene til direktivet vedrørende de sammenligningstabeller, som Kommissionen foreslår. Vi er i min betænkning enige i, at der skal indføres en forpligtelse til at medtage sammenligningstabeller, som indeholder oplysninger om gennemførelsen af direktivet i national lovgivning og om, med hvilke specifikke bestemmelser man gennemfører bestemmelserne i direktivet i national lovgivning. Dette anser man i forvaltningen i visse medlemsstater for at være et bureaukratisk krav, men man bør se på det med andre øjne. Takket være indførelsen af denne bestemmelse vil europæisk lovgivning blive mere gennemsigtig. Det vil være lettere for borgerne at kontrollere, om et direktiv er blevet gennemført i national lovgivning og på hvilken måde. Jeg synes, at dette er en god praksis. Mig bekendt er dette det første eller et af de første direktiver, hvor man indfører denne bestemmelse, og det gør man efter min mening med rette. Dette bør blive standardpraksis for vores lovgivning.
<P>
Jeg vil gerne endnu en gang sige tak for muligheden for at fremlægge betænkningen, og jeg mener, at vi gør det hele lettere for opdrætterne samt reducerer lidelserne for dyrene i EU.
<SPEAKER ID="050" NAME="Maroš Šefčovič" LANGUAGE="EN">
Hr. formand! Kommissionen er taknemmelig for Parlamentets støtte til forslaget om at gøre det endnu nemmere at vaccinere mod bluetongue og for dets henstilling i forbindelse med dette særdeles vigtige spørgsmål. Jeg vil især gerne takke ordføreren, hr. Wojciechowski, for hans engagement i denne sag.
<P>
Bluetongue har givet anledning til en hel del bekymringer for alle landbrugere i EU. Indtil 1990'erne blev bluetongue betragtet som noget fremmedartet i EU, og der var kun sporadiske udbrud i Sydeuropa. Men i de seneste år har vi set adskillige epidemier af sygdommen, som har ramt mange medlemsstater, herunder i Central- og Nordeuropa, hvilket har medført betydelige tab for den animalske produktion og afbrydelse af handelen med levende dyr.
<P>
I de sidste par år er der sket en betydelig forbedring i situationen vedrørende bluetongue i hele EU, hvilket i ikke så lille et omfang skyldes omfattende vaccinationskampagner, som EU i vid udstrækning har samfinansieret. EU ydede i 2008 et beløb på 150 mio. EUR i samfinansiering og bevilgede 120 mio. EUR i 2009 og 100 mio. EUR i de følgende år. Ifølge de nuværende regler er vaccination kun tilladt i distrikter, der er underkastet visse restriktioner på grund af forekomsten af bluetongue. Med de foreslåede ændringsforslag til direktivet indfører man muligheden for at anvende inaktiverede vacciner overalt i EU. Det bliver ifølge ændringsforslaget tilladt med en mere udbredt anvendelse af forebyggende vaccinationer mod bluetongue, og dette vil sikre bedre kontrol med sygdommen og mindske den byrde, den udgør for landbrugssektoren.
<P>
Parlamentets betænkning kommer højst belejligt og er vigtig for dyresundheden i EU. Det anerkendes i betænkningen med rette, at der er behov for akut indgriben for at give medlemsstaterne tilstrækkelig tid til at vaccinere, inden næste sæson for bluetongue starter. Vi skal holde os for øje, at bluetongue ikke er blevet udryddet, selv om sygdomssituationen er blevet væsentlig bedre i de senere år. EU er fortsat i fare for at blive ramt af nye epidemier af bluetongue fremover, og det er vigtigt, at medlemsstaterne har mulighed for at beskytte dyr mod virusset, når risikoen er der. Medlemsstaterne bør være i stand til at optimere deres vaccinationsprogrammer med det formål at reducere følgevirkningerne af fremtidige udbrud af bluetongue i EU. En række medlemsstater har da også allerede tilkendegivet, at de gerne vil gennemføre denne foranstaltning så hurtigt som muligt.
<P>
Ordføreren henviser til det virkelig særdeles vanskelige spørgsmål om sammenligningstabeller, som har stor betydning med hensyn til at holde øje med, om EU's lovgivning bliver gennemført korrekt og hensigtsmæssigt i de nationale retssystemer. Dette er en gammel problemstilling, og vi har haft mange forhandlinger her i Parlamentet om, hvordan man kan kontrollere og holde øje med, om EU-lovgivningen bliver gennemført korrekt og hensigtsmæssigt i de nationale retssystemer. Vi kan se, at sammenligningstabellerne er det bedste redskab til dette formål, idet man kan overvåge og sikre, at EU-lovgivningen bliver gennemført hensigtsmæssigt.
<P>
Samtidig er vi er meget bevidste om - og især med et så presserende spørgsmål som det, vi drøfter i dag - at vi er nødt til at arbejde meget hårdt for at finde en løsning mellem Parlamentet og Rådet for at undgå nogen unødvendige blokeringer. Jeg håber, at Rådet vil udvise tilstrækkelig fleksibilitet, således at denne lovgivning kan vedtages i tide inden starten på den årstid, hvor bluetongue kan bryde ud.
<SPEAKER ID="051" NAME="Elisabeth Jeggle" LANGUAGE="DE">
Hr. formand, hr. kommissær, mine damer og herrer! Som allerede nævnt er forslaget til direktiv om vaccination mod bluetongue et særdeles vigtigt skridt i retning af at udrydde denne farlige dyresygdom. Det er en sygdom, der rammer drøvtyggere som f.eks. kvæg, får og geder. Den kan medføre, at dyrene dør. De nye inaktiverede vacciner gør det muligt at undgå risikoen for infektion, således at denne vaccine også med held kan anvendes i distrikter, hvor sygdommen endnu ikke har vist sig.
<P>
Dette vil sætte medlemsstaterne i stand til at anvende vaccinationerne på en mere effektiv måde, hvormed man i væsentlig grad kan mindske den byrde, denne sygdom udgør for landbrugssektoren. De nye vacciner gør det muligt at bekæmpe sygdommen over en virkelig bred front én gang for alle, og jeg håber, at medlemsstaterne og landbrugerne vil gribe denne mulighed. Man kan opnå større sikkerhed, og det er så absolut en væsentlig forbedring af dyresundheden.
<P>
Jo mere vi inddæmmer udbredelsen af bluetongue ved hjælp af de nye vacciner, jo bedre er mulighederne for at eksportere landbrugsdyr til gavn for økonomien.
<P>
For at direktivet kan træde i kraft, og de nye vacciner gøres tilgængelige, er det faktisk vigtigt, at vi hurtigt træffer en beslutning. I mandags sendte Udvalget om Landbrug og Udvikling af Landdistrikter et klart signal ved enstemmigt at vedtage betænkningen, og Det Europæiske Folkepartis Gruppe (Kristelige Demokrater) vil følge trop ved dagens afstemning i salen. Jeg støtter ordførerens opfordring til at lade formuleringen om sammenligningstabellerne stå i betænkningen. Når alt kommer til alt, kan vi ikke træffe beslutninger i Europa, uden at medlemsstaterne skal give oplysninger om, hvordan beslutningerne gennemføres. Vi har også brug for denne gennemsigtighed - og dette siger jeg meget klart til Rådet - for at styrke EU's troværdighed.
<P>
Endelig vil jeg gerne takke ordføreren for hans gode indsats og det konstruktive samarbejde. Mange tak! Betænkningen vil få vores støtte.
<SPEAKER ID="052" NAME="John Stuart Agnew" AFFILIATION="EFD">
(EN) Hr. formand! Jeg har en oplysning snarere end et spørgsmål. Afstemningen var ikke enstemmig, for jeg stemte ikke for betænkningen.
<SPEAKER ID="053" NAME="Sergio Gutiérrez Prieto" LANGUAGE="ES">
Hr. formand! Bluetongue har været en konstant trussel for vores husdyrbesætninger og dermed for folkesundheden.
<P>
Vi har hidtil benyttet en aktiveret vaccine til at bekæmpe denne sygdom, men anvendelsen deraf medfører, at man er nødt til at begrænse flytningen af dyr til visse distrikter for at forhindre virusset i at brede sig til dyr, der ikke er smittet.
<P>
Anvendelse af vaccinen - og anvendelse af vaccination - var derfor begrænset til distrikter, hvor der tidligere var blevet fundet smittede dyr. Dette var ødelæggende for de berørte landbrugere, der blev ramt på to fronter: for det første i kraft af sygdommen og for det andet i kraft af restriktionerne.
<P>
Alle disse problemer kan tilsyneladende undgås ved at anvende en ny inaktiveret vaccine, der ud over at hindre potentiel forstyrrelse på det indre marked for husdyr også vil gøre det muligt at udvikle nye, vidtrækkende - og det er det, der virkelig er interessant - forebyggelsesstrategier til bekæmpelse af denne sygdom.
<P>
Det er derfor af helt afgørende betydning for husdyrbrugerne, at vi ændrer direktivet for at tillade anvendelse af denne vaccine, og at vi gør dette hurtigst muligt.
<P>
Overholdelse af vores traktater, i særdeleshed med hensyn til sammenligningstabeller, bør ikke være nogen undskyldning for, at vi ikke sætter nærværende bestemmelse i kraft inden sommeren. En forsinkelse ville blot volde landbrugerne yderligere skade.
<SPEAKER ID="054" NAME="Marit Paulsen" LANGUAGE="SV">
Hr. formand! Jeg vil gerne overbringe en stor tak til hr. Wojciechowski for hans fremragende og effektive arbejde. De foregående talere har nævnt, hvad dette rent faktisk handler om, nemlig en ny effektiv vaccine. Jeg vil derfor gerne bruge mine få sekunder på at understrege, at dette nok er det første håndgribelige bevis på det, der vil ske i vores landbrug, når klimaet forandrer sig markant. I Sverige, hvor jeg kommer fra, ville forestillingen om, at vi skulle få en sygdom som bluetongue hos drøvtyggere have været fuldstændig urealistisk for fire-fem år siden. Det var en sporadisk sygdom i Sydeuropa. I dag er den en realitet, og vi har haft vores første epidemi. Det er derfor særdeles vigtigt, at vi nu kommer i gang med vaccinationen, men det er også utrolig vigtigt, når vi taler om klima, miljøet og fremtiden, at forstå, at det ikke bare er tørke- og regnmønstret, der vil ændre sig. En stor klimaforandring kommer også til at indebære noget helt andet, nemlig sygdomsepidemier og epizootier blandt både mennesker og dyr. Vi skal tage dette med i beregningerne, når vi f.eks. drøfter Europa 2020-strategien. Hvilken retning har vi tænkt os at gå i? Det er også vigtigt for os som lovgivere at være klar over. Vi kan kun træffe beslutninger på baggrund af den viden, vi har i dag, men vi skal have fleksibilitet til at kunne træffe nye beslutninger, når vi får ny viden og - i det aktuelle tilfælde - nye vacciner.
<SPEAKER ID="055" NAME="James Nicholson" LANGUAGE="EN">
Hr. formand! Først og fremmest vil jeg gerne sige tak til hr. Wojciechowski for den hurtighed, hvormed han har kunnet fremlægge den foreliggende betænkning for Parlamentet. Han har arbejdet særdeles hårdt på denne sag. Jeg vil gerne vende tilbage til sammenligningstabellerne. Kommissæren sagde, at han håbede, at det ville være godt nok, men jeg må sige til kommissæren, at det ikke er nok at håbe. Dette er en meget alvorlig sygdom, som vi er nødt til at få under kontrol her til sommer. Bærerne af sygdommen er nogle små fluer, som kaldes mitter, og de skal bringes under kontrol her til sommer.
<P>
Hr. Wojciechowski har gjort sit, og han kan på ingen måde klandres for eventuelle forsinkelser. Det ville være særdeles uheldigt, hvis interne magtkampe i Bruxelles eller et kæmpestort bureaukrati skulle resultere i en forsinkelse. Vi er så absolut nødt til handle hurtigt, for sygdommen breder sig særdeles hurtigt, og vi skal kunne vaccinere uden for de ramte områder. Jeg må minde om, at det i mange situationer er det bedre at forebygge end at helbrede, sådan som bl.a. hr. Wojciechowski har sagt. I denne situation tror jeg, at vi skal komme i omdrejninger, og jeg vil gerne have Kommissionen til at forsikre os om, at vi ikke bliver holdt tilbage af bureaukrati.
<SPEAKER ID="056" NAME="John Stuart Agnew" LANGUAGE="EN">
Hr. formand! Dette er en sygdom, hvor landbrugerne må træffe deres egne beslutninger på baggrund af deres egne specifikke omstændigheder. Som britisk landbruger sætter jeg min lid til veterinære anbefalinger og ikke udtalelser fra bureaukrater i andre lande. Jeg sætter pris på støtten fra de britiske skatteydere, der finansierer mine vacciner, og jeg er frustreret over, at EU overhovedet behøver at involvere sig. I gav os denne sygdom. Så lad venligst være med at gøre tingene værre.
<P>
Vi drøfter nu dette spørgsmål til trods for forsikringer om, at Lissabontraktaten ikke udgjorde nogen grundlæggende ændring. Hvis det er tilfældet, hvorfor skal så mange foranstaltninger - både store og små - som denne så omarbejdes for at være i overensstemmelse med traktaten om Den Europæiske Unions funktionsmåde? Vi ved ikke, hvordan spørgsmålet om sammenligningstabeller skal løses, og denne sag illustrerer på glimrende vis den forvirring, som den såkaldte fælles beslutningsprocedure kan føre til. Godt nok vil den britiske regering bruge de ressourcer, der skal til for at leve op til jeres tankegang, men andre medlemsstater ser måske helt anderledes på tingene.
<SPEAKER ID="057" NAME="Diane Dodds" AFFILIATION="NI">
(EN) Hr. formand! Tak til ordføreren for den foreliggende betænkning. Selv om jeg i det store og hele går ind for princippet bag den foreliggende betænkning, vil jeg gerne tilføje, at denne vaccine kun bør anvendes, når den kompetente myndighed har konstateret, at der er en væsentlig risiko for husdyrbesætningerne. I Nordirland har både landbrugerne og det britiske ministerium for landbrug og udvikling af landdistrikterne arbejdet særdeles hårdt for at holde Nordirland fri for sygdommen.
<P>
Det er vigtigt, at Kommissionen og Rådet anerkender distrikter som frizoner internt i EU og iværksætter sikkerhedsforanstaltninger for disse distrikter. Der er dog stadig betydelig risiko i Europa for, at denne sygdom kan brede sig, og jeg mener derfor, det er nødvendigt, at Nordirland har mulighed for at anvende vaccinerne. Det er bydende nødvendigt, at den kompetente myndighed overvåger flytninger af dyr og om nødvendigt indfører handelsforbud for at stoppe spredningen af bluetongue, og at alle aktørerne følger god praksis.
<P>
Det er vigtigt, at alle medlemsstaterne arbejder konstruktivt sammen for at reducere risikoen for spredningen af denne sygdom og beskytte branchen mod et stort udbrud. Kommunikation mellem medlemsstaterne og Kommissionen er af helt afgørende betydning for at kunne overvåge og kontrollere sygdomsudbrud. Jeg vil opfordre til dette.
<SPEAKER ID="058" NAME="Rareş-Lucian Niculescu" AFFILIATION="PPE">
(RO) Hr. formand! Epidemier med f.eks. bluetongue har alvorlige følger ikke bare for husdyrbrugerne, men også for forbrugerne og den europæiske økonomi i almindelighed som følge af dødsfald blandt dyrene og forstyrrelse af handelen med dyr.
<P>
Restriktioner på flytning af dyr rammer økonomisk hårdt i de lokalsamfund eller distrikter, hvor de indføres. I forbindelse med en forebyggende vaccinationskampagne - som f.eks. ifølge den aktuelle lovgivning - skal der opretholdes en restriktionszone, også selv om man ikke har registreret nogen forekomst af bluetongue. Den foranstaltning, som Kommissionen foreslår, er derfor rimelig og økonomisk fordelagtig for både producenter og forbrugere. Samtidig er foranstaltningen i overensstemmelse med princippet om at benytte sig af ethvert videnskabeligt fremskridt i landbruget.
<P>
Jeg bør også nævne det vigtige bidrag i form af de EU-midler, der hidtil er ydet med hensyn til at forbedre situationen vedrørende epidemierne med bluetongue. EU har samfinansieret store vaccinationskampagner svarende til et beløb af 370 mio. EUR i de sidste tre år, sådan som kommissæren også nævnte. Samfinansiering af vaccinationsprogrammerne bør efter min mening også fortsætte i de kommende år i betragtning af, hvor effektive de er, og den nye, meget enklere lovgivningsramme, som vi drøfter i dag.
<SPEAKER ID="059" NAME="Paolo De Castro" AFFILIATION="S&amp;D">
(IT) Hr. formand, mine damer og herrer! Først og fremmest vil jeg gerne sige tak til hr. Wojciechowski og alle skyggeordførerne for arbejdet med den foreliggende betænkning, der har til formål at gøre bestemmelserne om vaccination mod bluetongue mere fleksible. Udvalget om Landbrug og Udvikling af Landdistrikter har gjort sit yderste for at vedtage tekstforslaget hurtigst muligt med henblik på at gøre det muligt, at vaccinationskampagnen kan gå i gang inden sommeren.
<P>
Kommissionen havde fremlagt et forslag, hvor man ikke tog højde for, at Lissabontraktaten er blevet godkendt. Man lod med andre ord udelukkende Rådet være med i beslutningsprocessen og så fuldstændig bort fra Parlamentet. Efter nogle intense drøftelser, som jeg gerne vil takke Parlamentets Juridiske Tjeneste og sekretariatet i Udvalget om Landbrug og Udvikling af Landdistrikter for, lykkedes det os at nå frem til en aftale om at ændre retsgrundlaget i overensstemmelse med traktatens artikel 43, stk. 2, dvs. inden for rammerne af den almindelige lovgivningsprocedure.
<P>
Vi forventer nu, at Rådet er lige så effektivt med hensyn til at godkende vores holdning og tage sammenligningstabellerne med, så vi kan reagere prompte over for de europæiske husdyrbrugere.
<SPEAKER ID="060" NAME="Liam Aylward" AFFILIATION="ALDE">
(EN) Hr. formand! Takket være en kombination af vaccinationer og restriktioner med hensyn til flytning af dyr er antallet af udbrud af bluetongue faldet markant i de seneste år. Sygdommen medfører voldsomme lidelser og dødsfald blandt de ramte dyr og har en målelig negativ indvirkning på økonomien i landdistrikterne og landbruget. Jeg ser positivt på, at man tillader medlemsstaterne at anvende inaktiveret vaccine mod bluetongue i distrikter, der ikke er ramt af sygdommen, og siger tak til ordføreren for hans arbejde med denne sag.
<P>
Medlemsstaterne skal have lov til at udvise fleksibilitet og være proaktive og trække på de teknologiske fremskridt inden for vaccineproduktion, hvormed man kan reducere den byrde for landbrugssektoren, som sygdommen udgør, og hindre, at den dukker op, uden at man ophæver visse medlemsstaters status som sygdomsfrie zoner, sådan som det tidligere var tilfældet. Vaccination udgør en effektiv veterinær foranstaltning som svar på bluetongue, hvilket sammen med yderligere foranstaltninger såsom overvågning betyder, at udryddelse af sygdommen i Europa er en reel mulighed.
<P>
Vaccination, som fører til kontrol med og med tiden udryddelse af sygdommen, vil føre til begrænsede økonomiske tab og vil være en fordel for de europæiske husdyrbesætninger.
<SPEAKER ID="061" NAME="Julie Girling" AFFILIATION="ECR">
(EN) Hr. formand! Det er mig en fornøjelse at sige, at denne lovgivning vil give landbrugerne fleksibilitet, valg og håb.
<P>
Vores vaccinationsstrategi har i alt for lang tid været holdt tilbage af, at vi ikke har udviklet produkter, der er avancerede nok til at give mulighed for vaccination af dyr uden for udelukkelseszonerne. Hvis en landbrugers bedrift ligger i en udelukkelseszone, kan det være katastrofalt for hans udkomme. Det kan også være katastrofalt ikke at beskytte sine dyr mod sygdomme, især en sygdom, der er så skadelig og ondartet som bluetongue. Udviklingen af nye vacciner og de ændringer af bestemmelserne, som Parlamentet forhåbentlig vil tilslutte i dag, vil gøre det muligt for Det Forenede Kongerige, at opnå status som en zone, der er fri for bluetongue. Det vil gøre det muligt, at dyrene kan flyttes mere frit, og der kan spares penge i landdistrikterne.
<P>
Det er dog af helt afgørende betydning, at disse regler sættes i kraft hurtigst muligt. Landbrugerne i West Country skal kunne vaccinere deres dyr inden udgangen af maj for at sikre, at dyrene er fuldt beskyttet. Vi forstår alle sammen her godt baggrunden for den interinstitutionelle kamp, der raser over sammenligningstabellerne, men jeg kan fortælle, at de landbrugere, jeg repræsenterer, ikke forstår det, og de stoler på, at vi, deres valgte repræsentanter, kan få greb om tingene for dem. Dette er en hastesag, og der bør råde almindelig sund fornuft. Lad os komme i gang med dette nu, aftale en fast track-procedure for hastesager af denne type og komme i gang og få vores husdyr vaccineret.
<SPEAKER ID="062" NAME="Elisabeth Köstinger" AFFILIATION="PPE">
(DE) Hr. formand! Bluetongue er en epidemi blandt dyr, der rammer drøvtyggere, og som allerede har voldt stor skade i hele husdyr- og produktionsbranchen. Siden udbruddet af epidemier i en række medlemsstater i 2000 har de berørte parter lidt betydelig økonomisk skade. Som altid, hver gang der opstår økonomiske tab, rammer den finansielle skade dem, der befinder sig nederst i produktionskæden, hårdest. Navnlig den blomstrende handel med avlskvæg brød sammen. Trods en vaccinationsindsats blev eksporten fuldstændig lammet i nogle lande. I Østrig, hvor kvægavl har en lang tradition, var mange landbrugere også truet på deres eksistens.
<P>
Vi må nu benytte lejligheden til at iværksætte en forebyggende indsats. Sygdommen er ikke blevet udryddet og kan på et hvilket som helst tidspunkt dukke op igen. Vi er nødt til at tage ved lære af erfaringerne og hurtigt kunne tilbyde assistance. Det, der var gældende for 10 år siden, gælder ikke mere. Det gamle direktiv om foranstaltninger til bekæmpelse af bluetongue fra 2000 skal forbedres og ajourføres.
<P>
De bestemmelser om vaccination, der var gældende på daværende tidspunkt, skal tilpasses til den teknologiske udvikling med henblik på at bekæmpe bluetongue mere effektivt og reducere byrden for landbrugerne. De daværende bestemmelser var udarbejdet til brug af levende svækkede vacciner, der var de eneste vacciner, som var på markedet, dengang direktivet blev vedtaget for 10 år siden. De nuværende vacciner er mere avancerede. Vi er nødt til at tage hensyn til denne omstændighed.
<P>
Jeg ser positivt på den hurtige indgriben fra Kommissionens og Parlamentets side og går ind for, at man hurtigt gennemfører det nye direktiv. Som repræsentant for et landdistrikt ved jeg, hvor vigtigt det er at tænke på, hvordan den årlige cyklus er. Ved at træffe en hurtig beslutning vil vi kunne have en brugbar og ensartet afgørelse inden efteråret, hvilket vil være en fordel for medlemsstaterne og frem for alt opdrætterne og landbrugerne. Mange tak til ordføreren.
<SPEAKER ID="063" NAME="Luis Manuel Capoulas Santos" AFFILIATION="S&amp;D">
(PT) Hr. formand, hr. kommissær, mine damer og herrer! Jeg har ikke nogen egentlige indvendinger mod forslagene i denne lovgivningsmæssige beslutning, og jeg vil gerne rose Kommissionen for dette initiativ, hvor man forsøger at anerkende den videnskabelige udvikling og tillade anvendelse af vacciner mod bluetongue uden for distrikter, der er omfattet af restriktioner for flytning af dyr, da denne type vaccine ikke udgør nogen risiko for uønsket udbredelse af virusset.
<P>
Jeg vil også gerne rose og sige tak for det arbejde, der er udført af ordføreren for Udvalget om Landbrug og Udvikling af Landdistrikter, hr. Wojciechowski, og udvalgsformanden, hr. De Castro, som har gjort det muligt, at Rådet og Kommissionen kunne nå frem til en hurtig aftale om retsgrundlaget for det foreliggende forslag. I modsætning til det, der i første omgang blev foreslået, er de lovgivningsmæssige beføjelser derfor delt mellem Parlamentet og Rådet ifølge den almindelige lovgivningsprocedure, som blev indført med Lissabontraktaten.
<P>
Udvalget om Landbrug og Udvikling af Landdistrikter har drøftet og vedtaget betænkningen i løbet af kort tid for at gøre det muligt, at afstemningen her kan finde sted i dag, og således at man snarest muligt kan tage det næste skridt i retning af en aftale med Rådet og dermed gøre det muligt, at de nye bestemmelser i dette direktiv kan træde i kraft. Jeg vil derfor gerne opfordre Rådet til at nå frem til et kompromis med Kommissionen og med Parlamentet, hvis holdning helt sikkert vil blive vedtaget her i dag med et stort flertal.
<SPEAKER ID="064" NAME="Horst Schnellhardt" AFFILIATION="PPE">
(DE) Hr. formand, mine damer og herrer! En tilpasning af reglerne om vaccination mod bluetongue er i overensstemmelse med den nye EU-vaccinationspolitik, jf. dyresundhedsstrategien 2007-2013 under mottoet: "Det er bedre at forebygge end at helbrede".
<P>
Det er nødvendigt med en mere fleksibel procedure for vaccination af husdyr, hvis vi skal kunne bekæmpe epidemier som f.eks. bluetongue mere effektivt og begrænse deres indvirkning på landbruget. Det vil helt klart være ønskeligt med større fleksibilitet og forebyggelse ved en række epidemier blandt dyr.
<P>
En striks politik, hvor man ikke vaccinerer, sådan som vi f.eks. længe har forfulgt i EU, er ikke længere relevant. Jeg er derfor af den opfattelse, at vi træffer den rigtige foranstaltning her. Jeg vil også gerne støtte fru Paulsen, der sagde, at vi som følge klimaændringerne må forvente at se andre epidemier blandt dyr i den nærmeste fremtid. Det tyder igen på, at vi har brug for en klar strategi, og her kan vi naturligvis rigtig udøve denne. Jeg vil i den forbindelse også gerne gentage, at man heller ikke i Kommissionen længere bør drøfte nedslagning.
<P>
Ved bluetongue er det naturligvis en fordel, at vi har støttet forskningen og nu har en inaktiveret vaccine og kan vaccinere over en bred kam, hvilket tidligere var meget farligt og særdeles vanskeligt. Vi har altså her en ny situation.
<P>
Jeg vil også gerne takke ordføreren for at have arbejdet så hurtigt. Belært af erfaring må vi regne med de første udbrud i slutningen af sommeren og i efteråret. Landene skal derfor udarbejde vaccinationsstrategier og også gennemføre disse.
<P>
Til hr. Agnew vil jeg gerne sige, at hvis man har en god dyrlæge, vil vedkommende anbefale en vaccination, for det er det, de dyrlæger, jeg kender, ønsker, og det er det, jeg har hørt gentagne gange under drøftelserne.
<P>
Det er naturligvis ikke gjort med det. Kommissionen skal udarbejde gennemførelsesforordninger og tilpasse disse til den nye proces, og det skal gå lige så hurtigt som her i Parlamentet. Jeg opfordrer derfor Kommissionen til at arbejde hurtigt, så vi inden årets udgang kan gøre brug af disse videnskabelige fremskridt.
<SPEAKER ID="065" NAME="Marc Tarabella" AFFILIATION="S&amp;D">
(FR) Hr. formand, hr. kommissær, mine damer og herrer! Jeg vil gerne sige tak til vores kollega hr. Wojciechowski for hans betænkning, hvor han understreger, hvor vigtigt det er at have en hensigtsmæssig lovgivning på dette område.
<P>
Uanset om vaccinen er levende svækket eller inaktiveret gør blodprøver det dog på baggrund af vores nuværende vidensniveau ikke muligt for os at konstatere, hvordan en patogen organisme er trængt ind i et dyrs blod - dvs. om den stammer fra en vaccine eller fra naturen. Medmindre der udvikles en mærket inaktiveret vaccine - dvs. en vaccine, hvor den patogene organisme er af vaccineoprindelse - vil det derfor være umuligt at skelne mellem et vaccineret dyr og et dyr, der er smittet med virusset. Men alligevel er dette en absolut nødvendig betingelse, hvis et distrikt eller et land skal erklæres helt uden smitte. Der er derfor stor risiko for, at lande, som er beskyttet mod enhver form for smitte, vil iværksætte handelshindringer over for lande, der anvender inaktiveret vaccine.
<P>
EU har således pligt til at tilskynde til vedvarende forskning i en mærket inaktiveret vaccine for at sikre større biosikkerhed i EU, hvilket vil give os mulighed for at kombinere vores sundheds- og handelsstrategier på en mere effektiv måde.
<SPEAKER ID="066" NAME="Mairead McGuinness" AFFILIATION="PPE">
(EN) Hr. formand! Det er værd at notere sig kommissærens bemærkning om, at tilfældene af bluetongue er for nedadgående: fra 48 000 tilfælde i 2008 til 120 i 2010. Når det så er sagt, er vi stadig ikke sikre på, hvordan tendensen vil være fremover, så udviklingen af denne inaktiverede vaccine og drøftelsen af formaliteterne omkring anvendelse deraf er helt på sin plads.
<P>
Det ville være nyttigt, hvis Rådet var repræsenteret her i Parlamentet, så vi kunne tage det op, om Rådet rent faktisk er indstillet på at tilvejebringe de sammenligningstabeller, som Parlamentet og Kommissionen mener, er absolut nødvendige - og det er måske noget, som Rådet ret så hurtigt kan vende tilbage angående. Forebyggelse af alle sygdomme, og især af denne sygdom, drejer sig primært om husdyravl, restriktioner for flytning af dyr, beskyttelse mod vektorer og det spørgsmål, vi har drøftet her til formiddag - nemlig vaccination.
<SPEAKER ID="067" NAME="Oldřich Vlasák" AFFILIATION="ECR">
(CS) Hr. formand! Problemet med at anvende inaktiv vaccine til vaccinationer uden for de aflukkede zoner er, at dyr vil udvise positive resultater i serologiske test, og for at afgøre, om nogle dyr er blevet vaccineret eller rent faktisk er syge, vil det være nødvendigt at foretage en virologisk test, hvilket er dyrere. Dette vil give problemer ved handel med og transport af dyr. Eftersom det drejer sig om gennemførelse af direktivet i national lovgivning, vil fristen, den 30. juni 2011, også af proceduremæssige grunde være vanskelig at overholde. Personligt er jeg også uenig i, at man skal ændre direktivets ikrafttrædelsestidspunkt fra den tidligere dato, dvs. tyvendedagen efter offentliggørelsen, til dagen efter offentliggørelsen. Vi bør også forstå, at det vil indebære yderligere administrative byrder at udarbejde sammenligningstabeller.
<SPEAKER ID="068" NAME="Giommaria Uggias" AFFILIATION="ALDE">
(IT) Hr. formand, mine damer og herrer! Vi går efter min mening et skridt i den rigtige retning med hensyn til at forstå, at dette ikke er et problem, der er forbundet med visse områder i Europa, Sydeuropa eller Nordafrika. Jeg ser imidlertid positivt på foranstaltningen.
<P>
Jeg vil gerne spørge hr. Tarabella om, hvorvidt han eller Kommissionen ikke mener, at der også med det samme skal tages fat på problemet med anvendelse over for veterinærtjenester, således at der kunne være en foranstaltning, som ville gøre det muligt at få bugt med problemet i hele EU.
<SPEAKER ID="069" NAME="Peter Jahr" AFFILIATION="PPE">
(DE) Hr. formand! Bedre vaccinationsordninger for bluetongue er et særdeles vigtigt anliggende. De nye inaktiverede vacciner giver for første gang producenter mulighed for at udelukke risikoen for infektion med denne potentielt yderst farlige sygdom, fordi vaccinerne nu også kan anvendes i distrikter, hvor der ikke tidligere er blevet konstateret bluetongue. Vi må i lyset heraf igen og igen betone, at landbruget - herunder eksport af avlsdyr - er en vigtig faktor i alle landene i Europa. Landbrugerne skal derfor kunne benytte sig af den nyeste viden inden for dyresundhed, som er blevet anvendt til at udvikle disse vacciner.
<P>
Der er to ting, som vi nu især har brug for. For det første har vi brug for en hurtig løsning vedrørende praksis i EU. For det andet har vi i mine øjne lige så akut brug for en indberetningspligt vedrørende de foranstaltninger, der indføres i medlemsstaterne, dvs. en pligt til, at medlemsstaterne aflægger beretning til Kommissionen.
<SPEAKER ID="070" NAME="Maroš Šefčovič" LANGUAGE="EN">
Hr. formand! Først vil jeg gerne sige tak til Parlamentet for den store opbakning til det foreliggende forslag og også erkendelsen af, at der er tale om en hastesag, og at der hurtigt er brug for nogle procedurer.
<P>
Flere af medlemmerne henviste til problemet med sammenligningstabeller. Jeg vil blot gerne minde om, at der på Formandskonferencen var fornyet fremdrift med hensyn til at håndtere denne problemstilling, og man har opprioriteret den, især i erkendelse af problemet med gennemførelse af EU's lovgivning i national lovgivning.
<P>
Jeg vil gerne spørge om, hvorvidt det virkelig er så svært for medlemsstaterne at underrette Kommissionen om det retsgrundlag, hvorpå de gennemfører EU's forordning i deres nationale retsregler. Er det virkelig så svært? Jeg er sikker på, at de, når de overvejer, hvordan man kan gennemføre lovgivningen, må foretage nogle forberedende øvelser og beslutte, hvordan de har i sinde at gennemføre den.
<P>
Jeg tror, vi alle sammen erkender - og vi har haft adskillige forhandlinger om denne problemstilling - at EU kommer i store vanskeligheder, når gennemførelse af EU-lovgivningen er uensartet. Ukorrekt gennemførelse kan især for en problemstilling, der er så vigtig som den, vi drøfter i dag, få skadelige konsekvenser.
<P>
Samtidig vil jeg, som jeg sagde i mine indledende bemærkninger, understrege, at Kommissionen helt klart er imod unødvendige forsinkelser. Vi er helt på det rene med, at der er tale om en hastesag. Jeg håber derfor, at vi ved hjælp af større fleksibilitet og intense forhandlinger kan finde en løsning på dette problem. Kommissionen vil forsøge at være til så stor hjælp som muligt, således at vi kan indføre denne lovgivning inden den årstid, hvor der evt. kan komme udbrud af bluetongue.
<P>
Angående Kommissionens villighed til at gennemføre denne foranstaltning vil jeg gerne forsikre hr. Schnellhardt og hr. Uggias om, at Kommissionen har gjort sit. Vores gennemførelsesforanstaltninger er næsten ved vejs ende. Det, vi har brug for, er lovgivernes godkendelse af det foreliggende forslag. Når vi har den, kan vi meget hurtigt komme videre.
<P>
Jeg vil gerne endnu en gang sige tak til ordføreren og til Parlamentet for den store opbakning til denne foranstaltning.
<SPEAKER ID="071" NAME="Janusz Wojciechowski" LANGUAGE="PL">
Hr. formand! Jeg vil gerne sige tak til alle de medlemmer, der har deltaget i forhandlingen og givet udtryk for deres støtte til min betænkning. Tak til alle skyggeordførerne og medlemmerne i Udvalget om Landbrug og Udvikling af Landdistrikter, idet vi takket være deres hjælp så hurtigt og effektivt kunne komme videre med betænkningen. Det er ikke en hverdagsbegivenhed, at vi har så stor enstemmighed ved vedtagelse af et positivt dokument, hvor formålet tydeligvis er at forbedre den nuværende situation.
<P>
Med hensyn til sammenligningstabellerne, der under drøftelserne blev omtalt som en eventuel kilde til problemer, mener jeg, at det ville være vanskeligt her at have medfølelse med medlemsstaternes administrative organer eller regeringer. Det kan virkelig ikke være det helt store problem at udarbejde tabellerne og sende dem til Kommissionen. Det, der står fast, er, at borgere, der har lyst til at kontrollere, om deres medlemsstats lovgivning er i overensstemmelse med EU's lovgivning, vil få større problemer. Det er dem, der vil skulle gøre sig en anstrengelse og undersøge tingene, hvis der ikke findes nogen tabeller, sådan som det har været tilfældet indtil nu. Det er meget ofte svært at finde rundt i EU's lovgivning. Jeg tror og håber, at dette instrument vil stå til rådighed for enhver, der måtte være interesseret, ikke bare Kommissionen, og at det vil være et lettilgængeligt dokument, der ved behov vil være tilgængeligt. Det vil også være et særdeles nyttigt dokument.
<P>
Jeg opfordrer Rådet til ikke at gøre sammenligningstabellerne til et problem, og hvis den er nødt til det, så ikke i det aktuelle tilfælde, således at de nye regler om vaccination som forventet kan træde i kraft i denne sæson. Vi kan ikke tillade forsinkelser, for det ville gøre vores hurtige og effektive arbejdsindsats omsonst. Jeg vil gerne endnu en gang sige tak til alle for samarbejdet om den foreliggende betænkning.
<SPEAKER ID="072" NAME="Formanden">
Forhandlingen er afsluttet.
<P>
Afstemningen finder sted om lidt.
