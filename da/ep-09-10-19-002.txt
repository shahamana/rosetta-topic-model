<CHAPTER ID="002">
Erklæring fra formanden
<SPEAKER ID="006" NAME="Formanden">
Mine damer og herrer, før vi genoptager sessionen, vil jeg gerne sige et par ord. Som De ved, underskrev den polske præsident, Lech Kaczyński, Lissabontraktaten for ti dage siden. Jeg er sikker på, at vi nu er kommet et skridt nærmere på at få afsluttet ratificeringsprocessen. Jeg er også sikker på, at også Den Tjekkiske Republik snart ratificerer den.
<P>
Jeg vil gerne meddele, at vores første spørgetid med Europa-Kommissionens formand, José Manuel Barroso, finder sted i denne uge, på tirsdag kl. 15.00. Denne forhandling er en vigtig institutionel ændring. Den vil i høj grad forbedre Europa-Parlamentets samarbejde med Europa-Kommissionen. Jeg har arbejdet på denne sag sammen med formændene for de politiske grupper og kommissionsformand Barroso, og det glæder mig, at den nye procedure nu bliver et permanent indslag på plenarmøderne i Strasbourg. Jeg er sikker på, at det vil sætte kulør på vores forhandlinger og gøre vores diskussioner endnu mere åbne.
<P>

<P>
Den 10. oktober var det Verdensdagen mod dødsstraf. Siden 2007 har denne dag også været den europæiske dag mod dødsstraf, hvor vi viser vores afstandtagen fra og engagement mod denne umenneskelige praksis. Vi fremlægger også vores støtte til et verdensomspændende moratorium i overensstemmelse med den erklæring, som Parlamentet fremsatte i en beslutning i 2007, og med FN's generalforsamlings resolution.
<P>
I en pressemeddelelse den 9. oktober understregede jeg både på egne og Parlamentets vegne vores indsats for at skabe et Europa uden dødsstraf og også for at få afskaffet denne straf alle andre steder i verden. Det er vores fælles pligt. Desværre er der stadig et land i Europa, der afsiger og gennemfører dødsstraf. Dette land er Belarus. Vi fordømmer gennemførelsen af henrettelser i Iran, og vi udtrykker navnlig stor bekymring for de iranere, der er blevet dømt til døden efter demonstrationerne i forbindelse med præsidentvalget i juni. Frem for alt er vi imod dødsstraf til unge, og jeg vil gerne påpege, at det i år er tyveårsdagen for vedtagelsen af konventionen om børns rettigheder, der indeholder et udtrykkeligt forbud mod henrettelse af mindreårige.
<P>
Vi skal fortsat kæmpe mod dødsstraf og protestere i de tilfælde, hvor den praktiseres, uanset hvor i verden det sker. Vi er yderst bekymrede over de nylige hændelser i Kina, hvor 12 personer er blevet dømt til døden efter de etniske uroligheder i Urumchi i Xinjiang-provinsen. Trods de alvorlige forbrydelser, der blev begået under urolighederne i juni, opfordrer vi de kinesiske myndigheder til at opretholde standarden for hæderlige retshandlinger. Vi er også bekymrede over de tilfælde i USA, hvor der er afsagt og eksekveret dødsdomme, især i Ohio, hvor henrettelser ved giftindsprøjtning blev udskudt efter flere mislykkede forsøg.
<P>
Jeg vil gerne gentage vores appel til alle lande, som stadig idømmer dødsstraf, om at fjerne den fra deres straffelov eller, indtil dette sker, indføre et moratorium for afsigelse og eksekveringe af dødsstraffe.
<P>
(Bifald)
