<CHAPTER ID="017">
Autonome kontingenter i den fælles toldtarif ved indførsel af visse fiskevarer til De Kanariske Øer (forhandling) 
<SPEAKER ID="481" NAME="Formanden">
Næste punkt på dagsordenen er betænkning af Gerardo Galeote for Regionaludviklingsudvalget om forslag til Rådets forordning om åbning og forvaltning af autonome kontingenter i den fælles toldtarif ved indførsel af visse fiskevarer til De Kanariske Øer - C6-0153/2008 - .
<SPEAKER ID="482" NAME="Joe Borg" LANGUAGE="EN">
Hr. formand! Lad mig først og fremmest takke ordføreren, Gerardo Galeote, for denne betænkning, som jeg kan give min fulde støtte til, og for hans indsats for at håndtere denne fil med den største omhu. Jeg glæder mig også over Regionaludviklingsudvalgets stærke støtte til dette forslag.
<P>
De Kanariske Øer er en af EU's regioner i den yderste periferi og karakteriseres af deres geografiske og økonomiske isolation. EU har længe anerkendt behovet for at reducere, afskaffe eller midlertidigt suspendere toldtarifferne for at fremme produktionen i sådanne regioner ved at lette forsyningen af råmaterialer. EU har siden 1991 helt eller delvis suspenderet satserne i den fælles toldtarif ved indførsel af visse produkter til De Kanariske Øer. Hvad angår fiskevarer, fandt sådanne foranstaltninger kun anvendelse på råmaterialer til produkter, som udelukkende var beregnet til forbrug på det lokale marked.
<P>
Den nedsatte toldtarif ved import, som nu foreslås af Kommissionen, sker i forlængelse af lignende foranstaltninger, fastsat i Rådets forordning (EF) nr. 704/2002 af 25. marts 2002, som dækkede perioden fra 1. januar 2002 til 31. december 2006. Hvad angår støtte til De Kanariske Øers økonomi, skal toldtariffen ses som supplement til andre foranstaltninger truffet på baggrund af EF-traktatens artikel 299, stk. 2, navnlig kompensationsordningen for de ekstra omkostninger forbundet med markedsføring af visse fiskevarer fra regionerne i den yderste periferi - gennemført via Rådets forordning (EF) nr. 791/2007 af 21. maj 2007. For at tilpasse de foreslåede foranstaltninger til førnævnte ordning foreslår Kommissionen, at toldtarifferne skal gælde i syv år for at dække perioden fra 2007 til 2013. Det er to år mere end hjemlet i den tidligere forordning, og det skal gælde med tilbagevirkende kraft fra 1. januar 2007 for at sikre kontinuitet.
<P>
Hvad angår betænkningen, vil jeg gerne kommentere ændringsforslagene. Kommissionen bemærker, at der er tre ændringsforslag vedrørende kampen mod ulovligt, urapporteret og ureguleret fiskeri. I den henseende vil jeg gerne understrege, at Kommissionen for nylig har foreslået et omfattende system, der skal forhindre, at produkter fra ulovligt, urapporteret og ureguleret fiskeri kommer ind på Fællessskabets marked. Parlamentet har givet udtryk for en bred støtte til dette forslag.
<P>
Kommissionen mener ikke, at foranstaltninger til bekæmpelse af ulovligt, urapporteret og ureguleret fiskeri skal omfattes af den foreslåede forordning om toldtarif. Ændringsforslagene kan derfor ikke accepteres. I stedet for gennem en opsplittet tilgang mener Kommissionen, at ulovlige produkter skal håndteres via horisontale instrumenter, som finder anvendelse på alle produkter, der importeres til Fællesskabets marked, herunder De Kanariske Øer.
<P>
Jeg vil endnu en gang gerne takke hr. Galeote for betænkningen og Regionaludviklingsudvalget for dets opmærksomhed på dette meget vigtige emne.
<SPEAKER ID="483" NAME="Gerardo Galeote" LANGUAGE="ES">
Hr. formand! De Kanariske Øers særlige geografiske placering betyder i forbindelse med forsyningskilderne af visse fiskeriprodukter, der er vigtige for det hjemlige forbrug, ekstraomkostninger for regionens fiskerisektor, og som kommissæren netop har sagt, har EU siden 1991 forsøgt at afbøde denne naturlige ulempe ved bl.a. midlertidigt at suspendere tolden på import fra tredjelande af nævnte produkter.
<P>
Det nærværende forslag til forordning har til formål at sikre en fortsættelse af de foranstaltninger, der findes i den gældende forordning fra 2002, i perioden 2007-2013. Forordningen fastsatte en række autonome kontingenter i den fælles toldtarif for import af visse fiskeriprodukter til De Kanariske Øer for perioden 2002 til 2006.
<P>
Jeg vil gerne understrege, at suspenderingen af toldsatserne kun gælder produkter beregnet til det hjemlige marked, samt at forslaget er blevet vedtaget næsten enstemmigt i Rådet og af et bredt flertal i Regionaludviklingsudvalget.
<P>
Gruppen de Grønne har stillet fire ændringsforslag, som vi ikke kan støtte, fordi de blander begreber som ulovligt fiskeri sammen med indholdet i denne forordning, hvis anvendelse i praksis har vist, at de kontrolfiltre, der er indført af toldvæsenet i Las Palmas, har fungeret korrekt.
<P>
Det bekræftes også af den rapport, som den spanske regering, der er af en anden politisk farve end den, jeg repræsenterer, har sendt til Kommissionen. Kommissionen accepterede den, validerede den og indarbejdede den i vidt omfang i sit forslag.
<P>
I Kommissionens nuværende forslag er det især de nuværende beskyttelses- og kontrolforanstaltninger, der ratificeres for at undgå handelsforvridninger. Der gennemføres kort sagt hensigtsmæssige foranstaltninger til bekæmpelse af svindel, og sammen med de allerede nævnte filtre, som toldvæsenet betjener sig af, udgør de en samling instrumenter, der, under fællesskabsinstitutionernes kontrol, er tilstrækkelige til at sikre de fælles kontingenters funktion og opfølgning, der, som det er blevet konstateret, ikke har noget at gøre med det ulovlige, urapporterede og ureglementerede fiskeri.
<P>
Indførslen af de fisk, der er indeholdt i De Kanariske Øers kontingenter, er kort sagt ordentligt rapporterede og reglementerede, og jeg beder derfor om opbakning til Kommissionens forslag, og om, at ændringsforslagene bliver forkastet.
<SPEAKER ID="484" NAME="Fernando Fernández Martín" LANGUAGE="ES">
Hr. formand! Vores gruppe vil stemme for vedtagelsen af hr. Galeotes betænkning om indførsel af visse fiskeriprodukter til De Kanariske Øer. Det drejer sig som nævnt af kommissæren om at forlænge et instrument, der har været i kraft i mange år allerede - siden 1991 - og som udløb i 2006, for på denne måde at afhjælpe det lovgivningstomrum, der findes i dag.
<P>
Juridisk og budgetmæssigt er forordningen berettiget. Det er den også politisk og økonomisk set for at opretholde en aktivitet, der er vigtig for De Kanariske Øer.
<P>
Siden vi mistede vores fiskepladser på den såkaldte "kanarisk-saharianske fiskebanke", har vi set os nødsaget til at indføre fisk til det hjemlige forbrug som i dette tilfælde.
<P>
Siden da har vi på De Kanariske Øer mistet aktiviteter inden for den vigtige fiskeforarbejdningsindustri. På nogle øer er denne aktivitet essentiel for ikke at være fuldstændig afhængig af turismen.
<P>
Verts/ALE-Gruppen har med nogle demagogiske og falske beskyldninger stillet flere modændringsforslag til forordningen.
<P>
De Grønne er overhovedet ikke repræsenteret i det kanariske parlamentet, og de har heller ikke nogen borgmesterposter i de 88 kanariske kommuner. Blandt Las Palmas' byråds 29 medlemmer har De Grønne overhovedet ikke nogen repræsentanter. De Grønne er kun repræsenteret i et par kanariske byråd, hvor de i øvrigt regerer i koalition med Folkepartiet.
<P>
Efter min mening ville det være ønskeligt, hvis De Grønne var bedre repræsenteret i de kanariske institutioner, men med initiativer som dette, der er fulde af demagogi og falske beskyldninger, så er det medlem, der har stillet disse ændringsforslag, på vej i den forkerte retning, og partiet vil få stadig mindre politisk og social opbakning på De Kanariske Øer.
<SPEAKER ID="485" NAME="Manuel Medina Ortega" LANGUAGE="ES">
Hr. formand! Jeg rejser mig for på vegne af Den Socialdemokratiske Gruppe at støtte hr. Galeotes betænkning, kommissær Borgs bemærkninger samt min kollega hr. Fernández Martíns oplysninger.
<P>
Jeg synes, at forordningen er absolut nødvendig, for De Kanariske Øer er en region med 2 millioner indbyggere, hvor der bor tusindvis af turister, og som, hvilket hr. Fernández Martín har påpeget, efter tabet af fiskepladsen ved Vestsahara afhænger af indførsel af fisk for at overleve og for at brødføde turistindustrien.
<P>
At gå ud fra, at der i dag på de kanariske toldsteder, som foretager strenge kontroller på vegne af den spanske stat og EU, skulle foregå svig med disse produkter, som bliver indført under den særlige toldordning, er en alvorlig beskyldning mod den spanske stats institutioners funktion, og det afslører desuden et stort ukendskab fra ændringsforslagsstillerne til den aktuelle situation på De Kanariske Øer. De burde besøge De Kanariske øer og se, hvordan kontrollerne i havnen fungerer, før de stiller disse grundløse ændringsforslag.
<P>
Jeg synes, at hr. Borg har antydet, at proceduren eller kontrollen med de procedurer, der gælder for indførsel og udførsel af fisken, vil foregå fra Kommissionens side, og at det er det, der sker i dag. Hvis der bliver påvist noget unormalt, må den tage affære. Men vi skal ikke acceptere denne slags ændringsforslag, som ville føre til afskaffelse af de indrømmelser, som EU giver, så vores region, denne lille og beskedne region med et areal på blot 7.500 km2 og to millioner indbyggere fortsat kan eksistere.
<P>
Hvis ændringsforslagene nyder fremme, vil ændringsforslagsstillerne have opnået en fordyrelse af den kanariske borgers indkøbskurv og have kompliceret det vanskelige arbejde med at opretholde turistindustrien.
<P>
Jeg håber derfor, at Europa-Parlamentet, som det skete i Udvalget om Regionalpolitik, bakker massivt op om det forslag, som hr. Galeote har forelagt for os.
<P>
Jeg vil gerne benytte lejligheden til at påpege, at man i EU generelt ikke forstår de vanskeligheder, som disse regioner i EU's yderste periferi har. Netop nu drøfter vi også et andet spørgsmål, nemlig handel med emissioner.
<P>
De foranstaltninger, der overordnet kan vedtages for en central region i EU, kan have ødelæggende følger for EU's fjernområder. Vi taler om små områder, i alt taler vi om en befolkning på 4 millioner indbyggere, der er fordelt på øer beliggende i Stillehavet, Atlanterhavet og i Caribien, og hvis der ikke træffes særlige foranstaltninger for dem, vil de komme i alvorlige vanskeligheder.
<P>
Jeg beder derfor de kolleger, der har stillet disse ændringsforslag om, at de, inden de optræder på denne måde, finder ud af, hvordan det reelt forholder sig, og forstår de vanskeligheder, som disse fjernområder har.
<SPEAKER ID="486" NAME="Bart Staes" LANGUAGE="NL">
Hr. formand, mine damer og herrer! Jeg noterer mig kommissær Borgs erklæring om, at bekæmpelsen af svig i forbindelse med ulovlige fangster kræver horisontale foranstaltninger. Henvendt til de spanske medlemmer af Europa-Parlamentet, som vagtsomt og undertiden endog aggressivt har hævdet, at jeg taler usandt, må jeg sige, at de virkelig fører strudsepolitik. Mine oplysninger er ikke hentet ud af det blå. De stammer fra Kommissionens besvarelser af forespørgsler, fra Kommissionens besvarelse af en forespørgsel fra et af Europa-Parlamentets medlemmer.
<P>
Til de pågældende spanske medlemmer af Europa-Parlamentet vil jeg gerne sige, at Kommissionen har sendt en begrundet udtalelse til Spanien, da der i alle spanske havne foregår en eller anden form for svig. Det gælder også Las Palmas. Kommissionen har selv oplyst over for mig, at antallet af inspektører er blevet forhøjet fra 2 til 7, hvilket stadigvæk er utilstrækkeligt. Jeg har fra visse kilder fået oplyst, at inspektionerne kun foretages på hverdag mellem kl. 8 og kl.15. Jeg ønsker at undersøge dette nøjere, og jeg vil tage yderligere parlamentariske initiativer for at få oplyst, hvordan det går med bekæmpelsen af svig overalt i Europa og i særdeleshed i Spanien.
<SPEAKER ID="487" NAME="Joe Borg" LANGUAGE="EN">
Hr. formand! Det fremgår tydeligt af denne forhandling, at vi har et fælles mål, både hvad angår vores støtte til regionen i den yderste periferi De Kanariske Øer gennem den foreslåede foranstaltning og med hensyn til vores forpligtelse til at bekæmpe ulovligt, urapporteret og ureguleret fiskeri.
<P>
Jeg gentager, hvad jeg lige har sagt, nemlig at vi er engageret i bekæmpelsen af ulovligt, urapporteret og ureguleret fiskeri og har fremsat et forslag om en omfattende forordning, som vi håber bliver vedtaget om ca. to uger på Rådets møde den 24. juni. Vi mener derfor, at der fortsat skal være en horisontal tilgang til ulovligt, urapporteret og ureguleret fiskeri, og at ændringsforslag til denne forordning således ikke er den rette vej frem.
<P>
Med hensyn til hr. Staes' bemærkning vil jeg gerne sige, at overtrædelsesproceduren - det drejer sig om overtrædelsesprocedure 2002/2184 - stadig er aktiv. De oplysninger, der er fremkommet af de forskellige inspektioner, der er blevet foretaget, indikerer, at der er sket forbedringer, men Kommissionen vil evaluere situationen yderligere og vil, mere specifikt, beslutte, hvorvidt der er behov for en endelig inspektion for at afslutte proceduren. Hermed mener jeg, at proceduren enten afsluttes, hvis det findes, at Spanien overholder bestemmelserne, eller også fortsætter proceduren for EF-Domstolen for at opnå en afgørelse om hele dette spørgsmål.
<SPEAKER ID="488" NAME="Gerardo Galeote" LANGUAGE="ES">
Hr. formand! Jeg vil fatte mig i korthed, da det er meget sent, men især fordi, for det første, Kommissionen - der formentlig ikke er mistroisk - har været beslutsom og bakket op om de kontroller, der er fastsat af de selvstyrende og nationale myndigheder, og vi diskuterer faktisk et forslag fra Kommissionen. For det andet, fordi der er 27 af 27 medlemsstater, der har givet det sin opbakning, og for det tredje, fordi vores parlamentariske udvalg vedtog forslaget næsten enstemmigt.
<P>
Hr. Staes' holdning minder mig om den mor, der, da hun ser sin søn gå parade ved hjemsendelsen fra militærtjenesten, siger til den, der står ved siden af hende: Se, hvor dygtig min søn er, han er den eneste, der marcherer ordentligt, da alle de andre i hans deling går med den forkerte fod først.
<P>
Jeg vil gerne bede ændringsforslagsstillerne om at tænke sig om. Kunne det ikke tænkes, at det i dette tilfælde er dem, der tager fejl, og ikke resten af menneskeheden?
<SPEAKER ID="489" NAME="Formanden">
Forhandlingen er afsluttet.
<P>
Afstemningen finder sted onsdag den 18. juni 2008.
