<CHAPTER ID="007-01">
1. Valg af formand for Kommissionen (afstemning) 
<SPEAKER ID="096" NAME="Daniel Cohn-Bendit" AFFILIATION="Verts/ALE">
(FR) Hr. formand! ...
<P>
(Taleren afbrydes af tilråb fra højre)
<P>
Er du syg, eller er der noget i vejen med dig? Er der noget i vejen?
<P>
Da der i går var problemer med afstemningen, anmoder jeg om, at maskinerne kontrolleres.
<P>
Det er vel ikke nogen dårlig idé, er det?
<SPEAKER ID="097" NAME="Formanden">
Som foreslået gennemføres der en prøveafstemning, dvs. en afstemning, som skal sikre, at alle har et kort, at alle sidder på deres rigtige pladser, og at udstyret virker.
<P>
Jeg gentager: Én gang hvert femte år træffer Parlamentet beslutning om, hvem der skal lede en anden af EU's institutioner. På dagsordenen i dag står valget af formanden for Kommissionen. Dette valg vil styrke Parlamentets demokratiske natur. Vi, de valgte repræsentanter for alle de europæiske regioner, vil gøre dette.
<P>
Det Europæiske Råd har nomineret José Manuel Barroso som formand for Kommissionen. I henhold til forretningsordenens artikel 105, stk. 2, kan Parlamentet godkende eller forkaste den indstillede kandidat med et flertal af sine medlemmer. Afstemningen er hemmelig. Vi går nu over til at vælge formanden for Kommissionen i overensstemmelse med forretningsordenen. Afstemningen gennemføres ved anvendelse af det elektroniske system. Jeg gentager, at man kan afgive sin stemme hvor som helst i plenarsalen, under forudsætning af at afstemningskortet indsættes i den personlige afstemningsanordning. Årsagen til, at jeg siger dette, er, at der er mange nye medlemmer. Som sædvanlig kan man stemme for eller imod kandidaten eller hverken/eller.
<P>
(Afstemning)
<P>
Her er afstemningsresultatet: 718 medlemmer stemte, og heraf stemte 382 for, 219 imod og 117 hverken/eller.
<P>
(Stort bifald)
<P>

<SPEAKER ID="098" NAME="Formanden">
Af de resultater, der vil blive vist på tavlen, men som ikke er synlige endnu, fremgår det, at Det Europæiske Råds kandidat, José Manuel Barroso, er blevet valgt til formand for Kommissionen.
<P>
Jeg ønsker den kommende formand tillykke med valget som formand for Kommissionen. Jeg gør opmærksom på, at vi har et stort stykke arbejde foran os. Vi skal imødekomme udfordringer, og borgerne venter af os, at vi handler meget energisk og lever op til deres forventninger.
<P>
Hr. kommissionsformand! Jeg ved, at De er bekendt med Parlamentets prioriteringer. Efter drøftelserne, som vi også har haft i vores politiske grupper, kender De som i går vores forventninger. Vi ser derfor meget frem til at samarbejde med Dem de kommende fem år. Vi forventer først og fremmest at kunne opfylde borgernes behov. Jeg lykønsker Dem endnu en gang, og De er velkommen til at tage ordet, hvis De ønsker at sige et par ord til os. Tillykke!
<P>
(Stort bifald)
<SPEAKER ID="099" NAME="José Manuel Barroso" LANGUAGE="PT">
Hr. formand, mine damer og herrer! Jeg vil for det første rette en stor tak til medlemmerne for den store tillid, der er vist mig. Jeg er virkelig beæret og meget rørt over medlemmernes tillid, og jeg tager imod den med stor ansvarsfølelse. Jeg tager også denne tillidserklæring som et tegn på, at Parlamentet er enigt i den ambitiøse dagsorden, som jeg har sat for Europa for de kommende fem år.
<P>
Som jeg sagde under forhandlingerne forud for afstemningen, ser jeg frem til at samarbejde med alle de politiske grupper, der melder sig under fanerne i forbindelse med dette projekt, hvis mål er et solidarisk og frit Europa. Jeg retter imidlertid en særlig tak til Gruppen for Det Europæiske Folkeparti (Kristelige Demokrater), som løb en risiko ved at godkende mit program i Warszawa inden valget i et forsøg på lige fra starten at tillægge Europas parlamentariske demokrati større vægt.
<P>
Som jeg sagde i Parlamentet i går og ved andre lejligheder for nylig, vil mit parti som formand for Kommissionen være Europa, og det vil bestå af alle, der ønsker at tage med på denne spændende rejse mod en forening af Europa. Jeg vil gerne nå til enighed med disse personer om, at det er nødvendigt at forbedre det europæiske projekt.
<P>
Jeg tillader mig i denne forbindelse at sige et par ord om mit hjemland, Portugal. Uden den portugisiske regerings og premierminister José Sócrates' initiativ og støtte kunne jeg ikke have stillet op. Jeg takker Portugal for dets støtte, som ligeledes blev udtrykt af Den Portugisiske Republiks præsident, Cavaco Silva. Jeg ønsker at takke hver enkelt glødende europæer, som tror på dette europæiske projekt, for deres støtte.
<P>
(EN) Afslutningsvis vil jeg gentage formandens ord og sige til alle Parlamentets medlemmer, at jeg er fast besluttet på at samarbejde tæt med Parlamentet i de kommende fem år, således at Parlamentet kan opbygge et stærkere, europæisk parlamentarisk demokrati. Jeg er af den opfattelse, at Parlamentet og Kommissionen som typiske fællesskabsinstitutioner har en særlig forpligtelse over for borgerne. At opfylde denne forpligtelse er nøjagtig det, jeg har sagt, jeg vil gøre, og det, som jeg vil gøre, nemlig at skabe et stærkere Europa for frihed og solidaritet.
<P>
(Bifald)
<SPEAKER ID="101" NAME="Formanden">
Jeg har en officiel erklæring. I medfør af forretningsordenens artikel 105, stk. 3, skal jeg underrette Rådet om de resultater, der blev offentliggjort for 10 minutter siden, og jeg anmoder Rådet og den nyvalgte formand for Kommissionen om efter fælles overenskomst at indstille kandidater til de forskellige poster som kommissærer. I lyset af den mængde arbejde, der ligger foran os, bør vi komme i gang med arbejdet så hurtigt som muligt.
<P>
Dette var den officielle erklæring, som vedrørte valget af José Manuel Barroso til formand for Kommissionen.
