<CHAPTER ID="002">
Erklæringer fra formanden
<SPEAKER ID="005" NAME="Formanden">
Mine damer og herrer! Gruppeformændene har bedt mig afgive en erklæring om terrorisme.
<P>
Lidt over tre år efter bombeangrebene den 11. marts 2004 i Madrid, hvor 192 mennesker mistede livet, og to år efter bombeangrebene i London den 7. juli 2005, hvor 56 mennesker mistede livet og over 700 blev såret, var der for få dage siden igen terrorangreb, den 29. og 30. juni i London og Glasgow.
<P>
Et par dage senere, den 2. juli, krævede et selvmordsattentat i Yemen flere ofre: Syv spanske turister og to yemenitter blev dræbt, og yderligere otte personer blev såret. Meget tyder på, at terrornetværket al-Qaeda har forbindelse til disse angreb. Dette er en trussel for os alle.
<P>
Terrorisme er et direkte angreb på frihed, menneskerettigheder og demokrati. Terrorisme er et forsøg på at ødelægge vores værdier med blind vold, værdier, som binder os sammen i EU og i vores medlemsstater.
<P>
Terrorisme er, uanset hvor den udøves og af hvem, en forbrydelse, som vi må møde med beslutsom og solidarisk handling.
<P>
EU må sammen med det internationale samfund bekæmpe terrorismen i enhver form.
<P>
I dag skal Europa-Parlamentet drøfte Jeanine Hennis-Plasschaerts betænkning om det direktivforslag, som Kommissionen fremlagde i 2006, og som vil forpligte medlemsstaterne til at udpege vigtige infrastrukturer inden for energi, sundhed, kommunikation og trafik og beskytte dem mod terrorangreb.
<P>
Formålet er at træffe bæredygtige sikkerhedsforanstaltninger i tilfælde af et terrorangreb. Denne foreslåede strategi for hele Europa er et konkret bidrag til kampen mod terror.
<P>
Vi må træffe alle nødvendige foranstaltninger for at kunne imødegå terrorismen. Vores ledesnor er retsstatens principper. Kampen mod terror må kun føres i overensstemmelse med disse værdier, som vi forsvarer!
<P>
Europa-Parlamentet udtrykker sin solidaritet med og hjælp til ofrene for terrorismen og deres familier - dem, som har mistet livet, men også dem, som stadig lider under de psykiske og fysiske følger.
<P>
Lad mig til slut citere Gordon Brown, den nye premierminister for Det Forenede Kongerige: "We will not yield, we will not be intimidated" (Vi giver ikke op, og vi lader os ikke skræmme)!
<P>
Jeg beder Dem nu mindes ofrene i tavshed.
<P>
(Parlamentet iagttog stående et minuts stilhed)
