<CHAPTER ID="007">
Anmodning om ophævelse af parlamentarisk immunitet: se protokollen
<SPEAKER ID="108" NAME="Sonia Alfano" AFFILIATION="ALDE">
(IT) Hr. formand, mine damer og herrer! Før afstemningen vil jeg gerne bruge et øjeblik på at minde Parlamentet, Rådet og Kommissionen om, at der for to år siden var et jordskælv i L'Aquila, hvor 309 mennesker døde og over 1 650 blev såret. Nu har jeg nævnt sagen, og jeg vil i dag sende alle medlemmer en video, der blev optaget i L'Aquila den 13. januar. Jeg opfordrer alle kolleger til at se den, for borgerne i L'Aquila forventer en stærk reaktion fra Europa.
<SPEAKER ID="109" NAME="Formanden">
Tak, fru Alfano. Jeg nævnte også årsdagen for denne grusomme hændelse under formiddagens forhandling. Tak, fordi De minder Parlamentet om det.
<SPEAKER ID="110" NAME="David-Maria Sassoli" AFFILIATION="S&amp;D">
(IT) Hr. formand, mine damer og herrer! I går aftes skete der endnu en tragedie i Middelhavet. Indvandrere fra Nordafrika døde i forsøget på at nå til Italien og Europa. 130 er meldt savnet, og der er allerede fundet 20 lig.
<P>
Når vi taler om indvandring, må vi aldrig glemme, at vi taler om mænd, kvinder og børn, ikke kun om tal. Vi må ikke tøve - Rådet og regeringerne skal handle. Det civile og demokratiske Europa skal vise sin sorg, og derfor beder jeg Dem, hr. formand, om at bede Parlamentet iagttage et minuts tavshed til minde om ofrene for indvandring.
<P>
(Bifald)
<SPEAKER ID="111" NAME="Formanden">
Tak, hr. Sassoli. Naturligvis vil jeg imødekomme Deres anmodning. Før jeg beder Parlamentet iagttage et minuts tavshed til minde om disse ofre, vil jeg give ordet til hr. Tavares, som har bedt om ordet til det samme emne.
<SPEAKER ID="112" NAME="Rui Tavares" AFFILIATION="GUE/NGL">
(EN) Hr. formand! Vi har fået oplysning om, at en båd med flygtninge fra Libyen er kuldsejlet i Middelhavet. Vi ved, at nogle er døde, og at 150 mennesker er meldt savnet.
<P>
For næsten et år siden godkendte Parlamentet under den fælles beslutningstagning en nødhjælpsmekanisme for genhusning af flygtninge, som er under væbnet angreb eller befinder sig i krisesituationer, som det er tilfældet med borgerkrigen i Libyen. Dette instrument har nu ligget på Rådets bord i et år. Sidste måned sendte vi en mundtlig forespørgsel til Rådet om, at dette handler om menneskeliv og er meget vigtigt. Det behøver vi desværre ikke sige en gang til.
<SPEAKER ID="113" NAME="Formanden">
Ifølge hr. Sassolis anmodning, som jeg er sikker på, at vi alle deler, vil vi nu iagttage et minuts tavshed til minde om dem, der øde i nat.
<P>
(Parlamentet iagttog stående et minuts stilhed)
<SPEAKER ID="114" NAME="Bruno Gollnisch" AFFILIATION="NI">
(FR) Hr. formand! 20 sekunder til bare at udtrykke uenighed i dette kor af politisk korrekthed. Kun De er ansvarlige for disse dødsfald på grund af det falske håb, De skaber i hele Europa og verden om, at vi er rede til at modtage alle disse mennesker. Det er helt og aldeles Deres ansvar.
<SPEAKER ID="115" NAME="Cristiana Muscardini" AFFILIATION="PPE">
(IT) Hr. formand, mine damer og herrer! Jeg ville bare spørge om, hvor mange minutters tavshed vi skal iagttage, før vi får en fælles europæisk politik om indvandring.
<P>
(Bifald)
<SPEAKER ID="116" NAME="Formanden">
Dette er ikke det rette tidspunkt at indlede en debat om et emne, vi diskuterede så sent som i går.
