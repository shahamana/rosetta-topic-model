<CHAPTER ID="012">
Indlæg af et minuts varighed om politisk vigtige sager
<SPEAKER ID="038" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="039" NAME="Simon Busuttil" AFFILIATION="PPE-DE">
(MT) Hr. formand! I sidste uge arrangerede den europæiske krydstogtbranche en endagskonference i Bruxelles for alle interessenterne i branchen. Under denne konference blev der fremlagt en rapport om det yderst vigtige bidrag, som denne branche yder til Europa. Det blev bl.a. meddelt, at krydstogtbranchen står for omkring 190.000 job i Europa. Jeg mener, hr. formand, at Parlamentet bør anerkende denne branches betydning, og EU må derfor gøre sit yderste for at være mere opmærksom på den og give den en plads i de politikker, man udvikler. Tak.
<SPEAKER ID="040" NAME="Panagiotis Beglitis" AFFILIATION="PSE">
(EL) Hr. formand! For nylig blev den tyrkisk-armenske journalist Hrant Dink myrdet af ekstremistiske, nationalistiske grupper i Istanbul.
<P>
Vedvarende trusler på livet har tvunget journalisten Orhan Pamouk til at flygte fra Tyrkiet og søge ly i USA.
<P>
De nationalistiske gruppers ukontrollerede aktiviteter og den foruroligende optrapning af den nationalistiske stemning er ikke et internt tyrkisk problem, men en sag, der vedrører alle europæiske demokratiske borgere. Det er et spørgsmål om solidaritet med den demokratiske bevægelse i Tyrkiet, der kæmper under vanskelige vilkår for et område med ytringsfrihed og værdighed.
<P>
Retoriske sympatierklæringer er ikke længere tilstrækkeligt. Der kræves kollektive initiativer og handlinger fra EU's, og især fra Europa-Parlamentets, side. Der bør straks tages initiativer over for den tyrkiske regering fra Deres side, hr. formand, og fra alle de politiske gruppers side. I denne forbindelse foreslår jeg, at der udarbejdes et beslutningsforslag, som vedtages i plenum, som det første konkrete skridt i fordømmelsen af nationalisme og terrorisme, der truer det svage demokratiske netværk i det tyrkiske samfund.
<SPEAKER ID="041" NAME="Eugenijus Gentvilas" AFFILIATION="ALDE">
(LT) Hr. formand! Den 16. februar er den dag, hvor Litauen fejrer sin nationaldag, men i den kalender, der bliver udarbejdet til medlemmerne af Europa-Parlamentet, står der, at vi fejrer vores nationaldag ikke den 16. februar, men den 1. februar.
<P>
Desuden har man i denne kalender blandet datoerne for nogle af Litauens nationale helligdage sammen. Tænk bare, der står i kalenderen, at sankthansdag, som hele den kristne verden fejrer den 24. juni, i Litauen bliver fejret den 1. juni. Det er absurd, og det er totalt sjusk fra Parlamentets medarbejderes side. Jeg ved godt, hr. formand, at De ikke var ansvarlig for disse fejl på det pågældende tidspunkt, men jeg vil ikke desto mindre foretrække, at De og andre ledere af Parlamentet fremover ikke tillader, at den slags fejl forekommer. Formålet med disse kalendere er at give os mulighed for at lære medlemmerne fra de andre lande bedre at kende, herunder deres nationale helligdage. Men i Litauens tilfælde er kalenderen en total samling af fejl.
<SPEAKER ID="042" NAME="Formanden">
Vi vil undersøge sagen og få den rette dato sat ind, nemlig den 16. februar. Den 24. juni er sankthansdag.
<SPEAKER ID="043" NAME="Zdzisław Zbigniew Podkański" AFFILIATION="UEN">
(PL) Hr. formand! De sidste dages begivenheder har endnu en gang vist, hvad køddiskussionen mellem Rusland og Polen i virkeligheden handler om. Den er politisk, og den handler på den ene side om et forsøg fra Ruslands side på at straffe Polen for den uafhængige og demokratiske retning i Polens politiske forandringer og unddragelsen fra russisk indflydelse, og på den anden side er det en test af enheden i EU og et forsøg på at underminere EU's solidaritet. Den russiske politiske elite holder nøje øje med sagen for at se, om EU vil stå samlet bag et af sine medlemmer. Jeg er overbevist om, at det er på høje tid, at EU tager fat om ondets rod, gør sin stilling klar og anvender effektive instrumenter til at løse denne konflikt. Alle tidligere forsøg har været frugtesløse. Den eneste løsning er at tage spørgsmålet op i klare ord og at vise Rusland, at det er oppe mod hele EU's samlede styrke.
<SPEAKER ID="044" NAME="Margrete Auken" AFFILIATION="Verts/ALE">
Hr. formand! I fredags skete det, som ikke måtte ske. I strid med EU's naturbeskyttelsesdirektiver har de polske myndigheder givet tilladelse til bygningen af vejen Via Baltica. Den skal efter planen gå tværs igennem et Natura 2000-område i en af Europas virkelig enestående naturperler. Dette er sket til trods for, at Kommissionen allerede i december sendte en åbningsskrivelse til Polen. Nu er der givet grønt lys for, at entreprenørerne i denne uge kan begynde at fælde 20 000 træer. Det er skandaløst, at et EU-lands myndigheder bevidst overtræder EU-lovgivningen. Det er ikke kun forfærdeligt for naturen, det er faktisk også undergravende for retsbevidstheden og for EU's anseelse. Dette kan blive en glidebane, hvor miljølovgivning og miljøhensyn bliver tilsidesat efter forgodtbefindende. Jeg håber derfor meget, at Kommissionen vil leve op til sit ansvar, følge op på åbningsskrivelsen hurtigst muligt og få stoppet det, som Polen har sat i gang.
<SPEAKER ID="045" NAME="Pedro Guerreiro" AFFILIATION="GUE/NGL">
(PT) Hr. formand, jeg vil gerne benytte denne anledning til at hylde sejren for "ja" til at afkriminalisere kvinders mulighed for at frit at vælge abort inden for de første 10 uger af graviditeten, hvilket var resultatet af gårsdagens folkeafstemning i Portugal.
<P>
Hermed fjernes alle de falske hindringer, der har været stillet op - folkeafstemningen inklusive - for at det portugisiske parlament kunne udføre sine legitime beføjelser i dette spørgsmål. Nu skal de spildte år så vindes ind.
<P>
Jeg vil gerne takke alle Europa-Parlamentets medlemmer, særlig Den Europæiske Venstrefløjs Fællesgruppe/Nordisk Grønne Venstre, der gennem årene har vist deres solidaritet med den kamp, som de portugisiske kvinder har måttet udkæmpe, heriblandt mange, der uværdigt og umenneskeligt er blevet stillet for retten anklaget for abort. Gårsdagens resultat er en vigtig sejr for de portugisiske kvinder og for alle dem, der ligesom os i årtier har kæmpet imod illegal abort og for kvinders sundhed og et frit, bevidst og ansvarligt forældreskab.
<SPEAKER ID="046" NAME="Urszula Krupa" AFFILIATION="IND/DEM">
(PL) Hr. formand! På trods af EU's angivelige bestræbelser på at etablere et område med frihed, sikkerhed og retfærdighed, kommer de europæiske medier med beskyldninger og vedholdende angreb mod offentlige personer, især hvis de er ideologisk ubekvemme.
<P>
Derfor appellerer vi om, og derfor har vi udarbejdet et andragende, hvori det kræves, at medieforfølgelse og terrorisme bliver behandlet som voldshandlinger, der truer menneskerettighederne. Uden nogen form for bevis har medierne lynchet en polsk ærkebiskop for at forhindre, at han blev biskop i Warszawa. Ligeledes har de europæiske medier sat Pave Benedict XVI i gabestokken og har i årevis bagvasket den karismatiske munk, som skabte den eneste virkelig frie radiostation i Polen, samt andre som er modstandere af idéerne om opløsningens logik, som karakteriserer det nye venstre.
<P>
Vi appellerer indtrængende om, at de værdier, som EU bygger på, bliver respekteret, nemlig menneskets værdighed, frihed, demokrati og lighed, menneskerettigheder og retten til at udøve sin religion.
<SPEAKER ID="047" NAME="James Nicholson" AFFILIATION="PPE-DE">
(EN) Hr. formand! Det er tredje gang, jeg benytter lejligheden til at holde en tale af et minuts varighed for at gøre Parlamentet opmærksom på, at endnu en fjerkræfabrik i Nordirland er blevet lukket med et betydeligt tab af arbejdspladser til følge.
<P>
For mig at se bliver vi ved med at miste arbejdspladser i Den Europæiske Union. Vi tillader import at billigt fjerkrækød til Den Europæiske Union, kød, der fremstilles efter lavere standarder end dem, der er gældende for vores landmænd og vores forædlingsvirksomheder i Den Europæiske Union, og det gør vores egen befolkning arbejdsløs. Efter min mening sætter vi også europæiske borgeres helbred på spil, fordi det fjerkrækød, der importeres til Den Europæiske Union, opfylder ikke de samme høje standarder, som vi forventer her.
<P>
Jeg kunne sige meget mere om dette. Det lader til, at vi fortsat overser risikoen ved dette, og jeg må advare Parlamentet om, at det er på eget ansvar, hvis vi bringer vores befolkning, vores landmænd og vores arbejdstagere i fare. Kommissionen må undersøge dette og forsøge at sætte en stopper for det.
<SPEAKER ID="048" NAME="Lasse Lehtinen" AFFILIATION="PSE">
(FI) Hr. formand! Siden 1960'erne er 14 mennesker omkommet i Italien under fodboldoptøjer. I sidste uge blev en politibetjent, som var familiefar, dræbt på Sicilien, da tilskuere kastede en bombe mod ham.
<P>
Der er imidlertid problemer i hele Europa. Det er trist og skammeligt for Europa, at fodbold skaber vold både på og uden for banen. Alle, som er involveret i fodbold, må samarbejde for at forsvare sportens plettede rygte.
<P>
Nultolerance mod racisme og vold er den eneste måde at bekæmpe disse problemer på. Sanktioner virker ikke, og vi må slå hårdt ned på klubberne med økonomiske sanktioner, som det nu er sket. Aflyste kampe og kampe på tomme stadioner kan mærkes i klubbernes lommer. På denne måde vil de ikke kunne afvise deres ansvar for at forbedre sikkerheden. På denne måde vil klubberne også begynde at vise en ægte interesse i at holde deres tilhængere under kontrol.
<SPEAKER ID="049" NAME="Marian Harkin" AFFILIATION="ALDE">
(EN) Hr. formand! I dag vil jeg gerne kæde to emner sammen. For det første bemærkningerne fra hr. Barroso om afholdelse af folkeafstemninger om udkastet til forfatning. Han var inde på, at landene kunne overveje ikke at gennemføre folkeafstemninger. Nu kommer jeg fra et land, hvor der skal afholdes folkeafstemning om disse spørgsmål, og jeg finder dette meget underligt, for at sige det mildt. På den ene side har vi kommissær Wallström, der taler om Plan D for demokrati og dialog og debat og om at engagere borgerne; på den anden side har vi bemærkningerne fra hr. Barroso. Formodes vi i sidste ende blot at informere og høre og debattere og diskutere med vores borgere og så ikke have tiltro til dem, når det drejer sig om at stemme?
<P>
Det andet spørgsmål, jeg gerne vil fokusere på, er, at det irske parlament i øjeblikket behandler et lovforslag, der vil give ministrene fuldstændige beføjelser med tilbagevirkende kraft til at indføre strafbare lovovertrædelser for at overholde EU-lovgivningen. I den forbindelse vil man forbigå det direkte valgte irske parlament. Så på den ene side forbigår vi borgerne, og på den anden side forbigår vi de nationale parlamenter. Jeg må sige som engageret europæer, at dette er bekymrende tider for EU.
<SPEAKER ID="050" NAME="Tunne Kelam" AFFILIATION="PPE-DE">
(EN) Hr. formand! I sidste uge fremsatte de russiske myndigheder nye anklager mod de tidligere Yukos-direktører, hr. Khodorkovsky og hr. Lebedev, som allerede er blevet idømt to års fængsel på et højst tvivlsomt grundlag. Mange medlemmer af Parlamentet har fulgt disse to mænds skæbne, og de kan betegnes som politiske fanger. En ny dom vil formentlig betyde deres moralske og politiske henrettelse.
<P>
Jeg foreslår, at vi nedsætter et midlertidigt undersøgelsesudvalg, der skal undersøge politisk motiverede retssager og mord, som desværre fortsat forekommer i Rusland, trods den bekymring vi udtrykker i dag.
<SPEAKER ID="051" NAME="Csaba Sándor Tabajdi" AFFILIATION="PSE">
(FR) Hr. formand, jeg vil gerne rejse et yderst vigtigt spørgsmål vedrørende EU-politikken. Det drejer sig om bekæmpelsen af ekstremisme, som desværre er ved at udvikle sig over hele Europa. De demokratiske partier til højre og til venstre, De Liberale og De Grønne - alle de partier, som er repræsenteret her i Parlamentet - har enstemmigt erklæret et behov for at lægge afstand til enhver form for ekstremisme, xenofobi, antisemitisme og udstødelse af minoriteter. Vi har i Parlamentet endvidere formået at isolere ekstremisterne. Det er en stor bedrift.
<P>
Mine damer og herrer, kan I forestille jer, at næstformanden for UMP i Frankrig eller næstformanden for CDU i Tyskland tager ordet under en demonstration, hvor der er ekstremister til stede, og hvor der vejrer bannere med nynazistiske slagord, i stedet for at tage afstand til den? Jeg mener, mine damer og herrer, at alle de partier, som er repræsenteret her i Parlamentet, på enhver måde bør tage afstand fra ekstremisterne, som hærger i alle lande i EU.
<SPEAKER ID="052" NAME="Toomas Savi" AFFILIATION="ALDE">
(ET) Hr. formand! Selv om vi i dag har den 12. februar, vil jeg gerne vende tilbage til slutningen af januar et øjeblik. Om aftenen den 25. januar blev Galina Kozlova, som er gift med Vladimir Kozlov, formand for rådet i Mari El og modtager af Sakharovprisen for tankefrihed i 2006, brutalt overfaldet i Yoshkar-Ola. Galina Kozlova blev bragt til neurokirurgisk afdeling på Yoshkar-Olas sygehus med kranieskader og hjernerystelse samt synsskader som følge af, at der blev anvendt nervegas under overfaldet.
<P>
I foråret 2005 vedtog Parlamentet en beslutning om overtrædelsen af menneskerettigheder og demokrati i Republikken Mari El i Den Russiske Føderation. Som De vil huske, noteredes det i denne beslutning, at journalister, som ikke tilhører de statskontrollerede medier, fortsat bliver overfaldet, forfulgt og tilsidesat. I 2001 blev tre journalister dræbt, og den 4. februar 2005 blev Vladimir Kozlov selv udsat for et groft overfald. Jeg beklager at måtte meddele Dem, hr. formand og ærede medlemmer, at situationen med hensyn til mindretal og menneskerettigheder i Republikken Mari El ikke er blevet bedre siden da.
<SPEAKER ID="053" NAME="Bogusław Rogalski" AFFILIATION="UEN">
(PL) Hr. formand! Parlamentets medlemmer er ikke underlagt ordrer fra nogen. Det står der i valgreglerne i vores lande. Men hvordan ser situationen ud i virkeligheden? Vi har i de seneste dage set krænkelser af medlemmers uafhængighed. Parlamentet gennemlevede en krise i forbindelse med valget af formanden for Udenrigsudvalget. På grundlag af tidligere beslutninger i den kristelig-demokratiske gruppe blev denne post givet til det polske medlem Saryusz-Wolski. Siden da har polakkerne været udsat for et uskønt pres.
<P>
Den tyske kansler Angela Merkel ringede til formanden for det parti, som stillede op til formandsposten for dette udvalg i Europa-Parlamentet, og bad ham trække nomineringen tilbage. Den tidligere kansler Helmut Kohl ringede til en polsk politiker i samme ærinde. Desuden sendte den tidligere østrigske kansler Schüssel sammen med Luxembourgs premierminister et særligt brev om dette til EPL. Alt dette skete i et forsøg på at sikre, at Europa-Parlamentets udenrigspolitik skulle ledes af den hidtidige formand, den tyske politiker hr. Brok.
<P>
Er det det, man kalder fri og uafhængig udøvelse af pligterne som parlamentsmedlem? Det tror jeg ikke, hr. formand. Det er en krænkelse af Parlamentets uafhængighed, at de højeste myndigheder i Tyskland, Østrig og Luxembourg blander sig i denne sag, og det er en hån mod demokratiet. Jeg beder om, at Parlamentets uafhængighed bliver beskyttet i fremtiden.
<SPEAKER ID="054" NAME="Milan Horáček" AFFILIATION="Verts/ALE">
(DE) Hr. formand! Jeg vil gerne nævne de politiske tilbageholdte Mikhail Khodorkovsky og Platon Lebedev, som er blevet sigtet igen på grundlag af obskure beskyldninger for at forhindre en tidlig løsladelse, som russisk lov giver mulighed for. Det er med disse midler, at retssystemet fortsætter sin absurde og klart politisk motiverede skueproces mod Yukos' tidligere ejere. Khodorkovskys engagement for et mere demokratisk russisk samfund gjorde ham til Putins modstander, og nu hvor deres store oliesammenslutning er blevet brudt op, er størstedelen af ejernes aktiver på statens hænder. Hvis Rusland lader hånt om grundlæggende menneskerettigheder - og det har vi netop hørt, at det gør, også i München - så gør det landet til en meget problematisk partner for EU. I Parlamentet bør vi følge denne retssag på stedet og protestere mod sådanne metoder.
<SPEAKER ID="055" NAME="Ljudmila Novak" AFFILIATION="PPE-DE">
(SL) Hr. formand! Den 1. februar i år satte uidentificerede personer ild til en børnehave i Trieste for børn fra det slovenske mindretal. Det betød, at børnene måtte flyttes til andre, midlertidige lokaler. Der har tidligere været lignende hændelser vendt mod det slovenske mindretal, f.eks. da der blev sat ild til en slovensk skole. Trods seks års løfter er bygningerne stadig ikke blevet repareret. Derfor frygter slovenske forældre, at det samme vil ske i dette tilfælde.
<P>
Det slovenske mindretal kræver med rette, at myndighederne i Trieste finder og straffer brandstifterne og beskytter det slovenske mindretal mod lignende hændelser i fremtiden. De forventer også, at børnehaven og skolen bliver repareret så hurtigt som muligt.
<P>
Jeg vil gerne henlede Parlamentets opmærksomhed på, at de italienske myndigheder trods mange nylige løfter endnu ikke fuldt ud har gennemført den lovgivningsmæssige beskyttelse, som det slovenske mindretal har krav på.
<SPEAKER ID="056" NAME="Marianne Mikko" AFFILIATION="PSE">
(ET) Hr. formand, mine damer og herrer! Ahtisaaris Kosovo-rapport er færdig. I München fremsatte præsident Putin eksplicit Ruslands mål i verden og i Europa. Ventetiden er forbi, nu er det tid til handling.
<P>
EU's hjælp til at stabilisere Vestbalkan vil være sandhedens øjeblik for EU's udenrigs- og sikkerhedspolitik. Den bedste måde at løse kosovospørgsmålet på er at opnå Serbiens støtte, og for at gøre det må vi støtte de demokratiske kræfter i landet.
<P>
Vi må bekræfte, at vi støtter den fortsatte tilnærmelse mellem Serbien og EU, så snart det er muligt. Vi må fastslå, hvilke kriterier der er afgørende for, om det er muligt at fortsætte den proces. Den serbiske regering, som er i færd med at gennemføre EU's grundlæggende værdier - demokrati, menneskerettigheder og retssamfund - må fortjene vores støtte på vejen mod at tilslutte sig EU.
<P>
På den måde vil vi kunne forpurre Ruslands trussel om at nedlægge veto mod kosovoplanen i FN og bruge Kosovo som et påskud for at støtte separatister i lande, som er omfattet af EU's naboskabspolitik.
<SPEAKER ID="057" NAME="Eva-Britt Svensson" AFFILIATION="GUE/NGL">
(SV) Hr. formand! Som et tidligere medlem sagde, fandt en betydningsfuld folkeafstemning sted i går i Portugal. De ved sikkert, at den handlede om ikke længere at behandle kvinder, der frem til 10. uge afbryder en graviditet, som kriminelle. Det portugisiske folk stemte for forslaget. Jeg lykønsker de portugisiske kvinder med dette fremskridt hen imod at tage magten over deres egen krop. Jeg vil også takke de portugisiske medlemmer af Parlamentet og de partier, som har gennemført en kampagne med saglighed og seriøs information.
<P>
Hver medlemsstat har ret til selv at tage stilling til reproduktive rettigheder. Det er hvert lands egen beslutning. Det er imidlertid meget vigtigt, at vi kan informere om og komme med fælles opinionsudtalelser samt vise solidaritet med kvinderne på tværs af landegrænserne. Jeg håber, at Malta, Polen og Irland kan følge Portugals eksempel.
<SPEAKER ID="058" NAME="Árpád Duka-Zólyomi" AFFILIATION="PPE-DE">
(SK) Hr. formand! Den 22. januar blev radioudsendelser fra BBC afbrudt i Slovakiet med den begrundelse, at de blev udsendt på engelsk, hvilket ikke er tilladt ifølge en notorisk antieuropæisk sproglov, som blev vedtaget i 1995. Ifølge denne lov må der ikke tildeles radiofrekvenser til stationer, som sender på et fremmed sprog. Afbrydelsen af BBC-udsendelserne har vakt stor skuffelse blandt slovakiske borgere, så meget desto mere som den nuværende regering har understreget behovet for at forbedre fremmedsprogsindlæringen, som BBC var en model for.
<P>
Selv om kulturministeriet også kan se, hvor absurde sådanne bestemmelser er, har det planer om at gennemføre strengere kontroller og sanktioner i stedet for at komme med en positiv løsning. Tjenesteydelsernes frie bevægelighed er et af EU's grundlæggende principper, og spredning af information kan ikke gøres betinget af det sprog, som informationen sendes på. Denne sag viser, at den pågældende sproglov ikke er i overensstemmelse med principperne om kulturel og sproglig mangfoldighed eller med EU's værdier.
<SPEAKER ID="059" NAME="Proinsias De Rossa" AFFILIATION="PSE">
(EN) Hr. formand! Jeg vil gerne tale om begivenheden i Paris i sidste uge, hvor den internationale traktat om et forbud mod tvangsforsvindinger blev åbnet for underskrivelse. 57 stater har underskrevet den, og jeg vil gerne lykønske dem med det. Jeg beklager, at mit eget land Irland ikke var et af dem.
<P>
Stater har stået bag mere end 50.000 tvangsforsvindinger i de seneste 25 år. 4.000 af dem savnes stadig, og deres familier ved ikke, om de er døde eller levende. Det forbløffer mig, at kun otte EU-medlemsstater skrev under i sidste uge, eftersom traktaten blev færdiggjort i november sidste år efter fem års forhandlinger og 25 års kampagne.
<P>
Vi hører også foruroligende rapporter om, at USA og nogle EU-medlemsstater vil nægte at underskrive denne traktat. Grunden til, at jeg tager det op nu, hr. formand, er, at jeg vil bede Dem få Kommissionen og Rådet til at præcisere det her i Parlamentet, at alle EU's medlemsstater er engageret i denne traktat og vil underskrive den uden yderligere forsinkelse.
<SPEAKER ID="060" NAME="András Gyürk" AFFILIATION="PPE-DE">
(HU) Hr. formand! Det cubanske diktatur har gennem sin partiavis Gramma beskyldt nogle nye medlemsstater for konspiration mod Havana. Det er sandt, at de pågældende stater, f.eks. Den Tjekkiske Republik og Polen, i den senere tid ofte har taget til orde til fordel for det cubanske demokrati. Disse bestræbelser kan imidlertid kun blive kronet af succes, hvis EU indtager en samlet holdning til forsvar for østatens demokratiske kræfter. Selv midt i sine egne reformer har EU fundet en måde at støtte disse dissidenter på, både på Cuba og uden for Cuba, som i stigende grad lader deres stemme høre.
<P>
Europas rolle i verden defineres ikke kun af de økonomiske præstationer, men også af dets engagement for frihedens sag, udtrykt i handlinger. Selv om hundredvis af mennesker stadig sidder i fængsel af politiske grunde, er dagene ved at være talte for Fidel Castros udgave af det socialistiske diktatur. Men hvis dette skal indvarsle demokratiets komme, må det internationale samfund, herunder EU, kæmpe utvetydigt for de grundlæggende frihedsrettigheder.
<SPEAKER ID="061" NAME="Formanden">
Jeg vil gerne forklare, at en medbestemmende faktor, når der skal vælges talere, er, hvem der talte sidste gang. De undrer Dem måske over, hvorfor den ene eller den anden ikke har fået ordet. Det fungerer altid til en vis grad efter princippet om, at hvis De fik ordet sidste gang, så er det ikke sikkert, De får det i dag, og den sidste taler bliver derfor hr. Papastamkos, som ikke fik lejlighed til at tale sidste gang.
<SPEAKER ID="062" NAME="Georgios Papastamkos" AFFILIATION="PPE-DE">
(EL) Hr. formand, fem år efter overgangen til euro er der stadig ikke lige konkurrencevilkår i EU, hverken for kreditkort, for bankskifte, dvs. overførsel af konti til en anden bank, eller for andre banktransaktioner.
<P>
I hele Europa belastes forbrugerne med unødigt høje gebyrer. Desuden er der markante udsving i gebyrerne på op til 400 % på handelstransaktioner med kreditkort. Ifølge Kommissionen koster bankgebyrer de europæiske virksomheder ca. 25 milliarder euro om året.
<P>
Det, jeg gerne vil spørge Kommissionen om, er, om den agter at gøre fuldt brug af sine beføjelser i henhold til EF-retten, og jeg mener i praksis og ikke kun med udtalelser og erklæringer. Det er på tide, at der oprettes et fælles område for betalinger.
<SPEAKER ID="063" NAME="Formanden">
Forhandlingen er afsluttet.
