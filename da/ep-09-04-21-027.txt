<CHAPTER ID="027">
Årsberetning om resultatet af arbejdet i Udvalget for Andragender i året 2008 (kortfattet forelæggelse) 
<SPEAKER ID="237" NAME="Formanden">
Næste punkt på dagsordenen er en kortfattet forelæggelse af betænkning af Mairead McGuinness for Udvalget for Andragender om resultatet af arbejdet i Udvalget for Andragender i året 2008.
<SPEAKER ID="238" NAME="Mairead McGuinness" LANGUAGE="EN">
Hr. formand! Denne betænkning indeholder i sagens natur en hel del statistikker. Man kan se på dem, læse dem og analysere dem, men det er tydeligvis et billede af udvalgets arbejde gennem de sidste 12 måneder.
<P>
Dette udvalg, som jeg sidder i, er et ejendommeligt parlamentsudvalg. Det har meget direkte forbindelser til borgerne, og det tager sig af spørgsmål, der rejses af enkeltpersoner eller grupper. Folk kommer ganske vist til dette udvalg med problemer, som vi ofte ikke er i stand til at løse, men i det mindste har de et sted at gå hen, og vi forsøger at sende de sager videre, som ikke opfylder betingelserne for behandling.
<P>
Vi behandler mange, mange problemer fra alle medlemsstater, men som statistikkerne viser, er der nogle lande, der i højere grad benytter udvalgets tjenester end andre, måske fordi der er medlemmer af udvalget, som kommer fra disse lande og derfor tiltrækker problemer fra deres valgkredse. Jeg fascineres altid af, at folk, især i irske sammenhænge, nogle gange klager over, at Europa har for meget magt, og når de så har et problem og beder Europa om hjælp, så klager de over, at Europa ikke har nok magt. Det synes jeg, er ret bemærkelsesværdigt.
<P>
Efter min opfattelse arbejder Udvalget for Andragender på grundlag af "soft power", og jeg tror, at de sidste 12 måneder har drejet sig om at forsøge at påvirke medlemsstater, der ikke gennemfører lovgivningen på den måde, de burde, for at ændre på forholdene. Men vi kan kun arbejde i kraft af de mennesker, der kommer til os med deres problemer, og tage os af dem og deres særlige behov.
<P>
Jeg vil gerne fortælle om nogle af de spørgsmål, vi har behandlet, ikke i detaljer, men bare for at give en smagsprøve. Miljøet er helt tydeligt det område, hvor vi får flest klager fra borgere i EU. Nogle af de største sager handler om vandkvalitet. Sagen om Østersøen var en meget omstridt sag, som udvalget behandlede i harmonisk samarbejde med andre af Parlamentets udvalg. Ejendomsretten er et meget vigtigt anliggende for borgerne, og jeg frygter, at det fremover vil få endnu større betydning, hvis jeg skal dømme ud fra de klager, der bliver indleveret til kontoret i min egen valgkreds, fra borgere, der har købt ejendom i andre medlemsstater i EU. Vores beføjelser i den henseende er begrænsede, men det betyder ikke, at vi ikke kan tale om disse problemer og prøve at forbedre forholdene.
<P>
Med hensyn til erhvervsvejvisere - hvor firmaer, enkeltpersoner og skoler er blevet narret til at betale penge til firmaer, der udgiver vejvisere og derefter kræver betaling, hvor folk i første omgang troede, at det var gratis, eller endnu værre, har krævet betaling af folk, der slet ikke ønskede at benytte disse tjenester - bliver vi stadig oversvømmet af henvendelser fra folk, der er kommet i klemme og føler sig magtesløse over for det pres, de bliver udsat for fra disse skrupelløse erhvervsvejviserfirmaer. Vi har opfordret Kommissionen til at gribe ind over for dette.
<P>
Vi understreger desuden i denne betænkning, at vi er bekymret over manglende fremskridt i sagen omkring Equitable Life, som Udvalget om Andragender arbejdede en hel del på i 2007, og hvor jeg var formand for undersøgelsesudvalget. Vi anmoder kraftigt de britiske myndigheder om at tage imod alle vores anbefalinger og sige undskyld, men sandelig også yde kompensation til alle dem, der blev så hårdt ramt.
<P>
Lad mig bruge min sidste taletid til at tale om selve udvalget og de procedurer, vi arbejder under. Vi ville foretrække, at vi kun fik sager, der opfylder betingelserne for behandling, og vi skal arbejde hårdt med oplysning til borgerne, således at de ved, hvad vi kan klare, og hvad vi ikke kan klare. Jeg ønsker en forbedring af tidsfristen for behandling af klager hen ad vejen. Efter at have arbejdet i dette udvalg i denne valgperiode, mener jeg, at det, fordi det har direkte kontakt med borgerne, spiller en stor rolle i bestræbelserne på at reducere det, som jeg drøftede på en skole i Irland i går, nemlig det såkaldte demokratiske underskud. I det mindste kommer folk her til Parlamentet og bliver hørt og lyttet til. Jeg tror dette er utrolig vigtigt.
<P>
Nu, hvor vi tager fat på et nyt år, vil jeg gerne takke udvalgets sekretariat, personalet i gruppen og mit eget personale for den hjælp, de har ydet med udarbejdelsen af denne betænkning.
<SPEAKER ID="239" NAME="Joe Borg" LANGUAGE="EN">
Hr. formand! Lad mig først udtrykke min anerkendelse af det arbejde, som fru McGuinness har udført i forbindelse med denne betænkning, og som jeg ved, foregik under vanskelige omstændigheder. Det er lykkedes for hende at give et billede af de meget forskellige arbejdsopgaver i Udvalget for Andragender, og jeg vil gerne endnu en gang give udtryk for Kommissionens samarbejdsvilje i alle henseender omkring udvalgets arbejde, hvilket hun uden tvivl også forventer.
<P>
Jeg vil nøjes med at kommentere to af de punkter, der indgik i den kortfattede forelæggelse. For det første understreger De betydningen af den direkte kontakt mellem Parlamentet og de meget dagligdags problemer hos de borgere, der kontakter udvalget. Jeg er enig, og jeg burde vide det. De har behandlet næsten 100 andragender fra Malta siden 2004, hvilket er et ret højt tal i forhold til befolkningens størrelse.
<P>
Nogle af disse andragender er de samme som i mange andre medlemsstater, men mange har været ret specielle for Malta. Dette er et udtryk for den gavnlige direkte kontakt med borgerne, som udvalget giver mulighed for. Derudover er det også sandt, at et godt samarbejde med de nationale myndigheder og organisering af undersøgelsesrejser helt klart er nyttige elementer i Deres arbejde.
<P>
Ud over at jeg er enig i betydningen af det direkte arbejde med borgerne, vil jeg som det andet gerne tage det generelle spørgsmål om grundlæggende rettigheder op. De dukker op mange steder i Deres betænkning, hvad enten det drejer sig om nationalitet eller lignende rettigheder, individuelle rettigheder, familierettigheder og ejendomsret, og som De ved, sker det tit, at folk, der indgiver andragender til Parlamentet vedrørende deres grundlæggende rettigheder, ender med at blive skuffet. Det skyldes, at det snarere er reglen end undtagelsen, at sådanne rettigheder ligger uden for fællesskabsrettens anvendelsesområde, som De netop helt korrekt har påpeget.
<P>
For at bruge Deres egne ord så skal der en stor indsats til for at skille avnerne fra hveden, for at skille de sager, vi ikke kan gøre noget ved, fra de sager, vi kan behandle. Det er mit ønske, mit meget inderlige ønske, at Deres betænkning vil hjælpe folk til at se dette klart med realistiske øjne.
<P>
Med disse to kommentarer, som, jeg er sikker på, vil blive opfattet i den ånd, hvori de er udtalt, vil jeg blot sige, at jeg ønsker ordføreren alt held og lykke, og endnu en gang takke for denne betænkning.
<SPEAKER ID="240" NAME="Formanden">
Forhandlingen er afsluttet.
<P>
Afstemningen finder sted onsdag den 22. april 2009.
