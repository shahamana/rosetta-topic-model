<CHAPTER ID="017">
Arbejdsplan
<SPEAKER ID="022" NAME="Formanden">
Det endelige forslag til dagsordenen for dette møde, som blev vedtaget på Formandskonferencens møde torsdag den 13. november 2008 i henhold til forretningsordenens artikel 130 og 131, er omdelt. Til dette forslag blev der anmodet om følgende ændringer.
<P>
Onsdag:
<P>
De Europæiske Socialdemokraters Gruppe har anmodet om at få opført Rådets og Kommissionens redegørelser om situationen i bilindustrien på dagsordenen i morgen. Det skal understreges, at hvis dette punkt opføres, skal den mundtlige forespørgsel om gennemgang af henstillingen om mindstekrav for miljøinspektioner i medlemsstaterne flyttes til torsdagens dagsorden.
<SPEAKER ID="023" NAME="Hannes Swoboda" LANGUAGE="DE">
Hr. formand! Jeg er sikker på, at alle her i Parlamentet er klar over, at bilindustrien i EU lige nu står i en meget vanskelig situation, der delvist skyldes krisen i den amerikanske bilindustri. Jeg synes derfor, at det giver god mening, at Kommissionen redegør for, hvordan den opfatter krisen, for hvilke mulige løsninger den kan se, f.eks. statsstøtte, hvilke konkurrenceregler der skal overholdes osv. Det er efter min mening et vigtigt emne.
<P>
Jeg vil dog lige tilføje, at vi ikke har nogen intentioner om at svække eller udskyde miljømålene for bilindustrien. Vi vil stadig insistere på, at disse miljømål bliver gennemført, men samtidig skal vi også have mulighed for her at drøfte bilindustriens økonomiske problemer med en repræsentant for Kommissionen. Det er en af vores bekymringer, og jeg håber, at der vil være bred opbakning til vores anmodning.
<SPEAKER ID="025" NAME="Koenraad Dillen" AFFILIATION="NI">
(NL) Hr. formand! Som en bemærkning til forretningsordenens artikel 7 vil jeg gerne beklage, at Lehne-betænkningen, der egentlig skulle have været emnet for aftenens forhandling, og som omhandler min kollega, Frank Vanheckes, immunitet, blev taget af dagsordenen i aften. Der er derfor ingen forhandling, modsat det som fremgår af den oprindelige dagsorden.
<P>
For det andet vil jeg gerne protestere imod, at hr. Lehne efter forhandling om betænkningen i udvalget nægtede at sende denne betænkning til den pågældende person og udtalte, at den ville være tilgængelig for ham efter forhandlingen på plenarmødet. Netop dette emne fik dog masser af sendetid på den belgiske tv-kanal VRT den aften, så det virker, som om den var blevet lækket. Jeg vil derfor gerne have Dem til at undersøge, hvordan denne fortrolige betænkning, som den involverede person ikke måtte gennemlæse, kunne blive diskuteret på belgisk tv den samme aften og tilsyneladende slet ikke var fortrolig alligevel.
<SPEAKER ID="026" NAME="Formanden">
Jeg tager bemærkningen til efterretning. Jeg kan og vil heller ikke prøve at berolige Dem, men jeg kan fortælle Dem, at selv breve, som jeg har skrevet, og som håndteres i yderste fortrolighed af mit personale, nogle gange ender med at blive offentliggjort. Det er en situation, der ikke kun gælder for Dem, men det er i alle tilfælde beklageligt. Jeg tager bemærkningen til efterretning og vil undersøge det nærmere.
