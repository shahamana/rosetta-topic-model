<CHAPTER ID="025">
Særberetningen fra Den Europæiske Ombudsmand vedrørende klage 185/2005/ELB (kortfattet forelæggelse) 
<SPEAKER ID="227" NAME="Formanden">
Næste punkt på dagsordenen er kortfattet forelæggelse af betænkning af Martínez Martínez for Udvalget for Andragender om særberetningen fra Den Europæiske Ombudsmand efter forslag til henstilling til Kommissionen i klage 185/2005/ELB.
<SPEAKER ID="228" NAME="Miguel Angel Martínez Martínez" LANGUAGE="ES">
Hr. formand, fru kommissær! I 2005 indgav en freelancetolk, da han fandt ud af, at han ikke mere blev hyret af Kommissionen, efter han var blevet 65, en klage til Den Europæiske Ombudsmand for påstået diskrimination på grund af alder i strid med chartret om grundlæggende rettigheder.
<P>
Dette er ikke nogen ny problemstilling. Flere år tidligere havde Kommissionen og Parlamentet nemlig truffet beslutning om ikke at hyre freelancetolke, som var ældre end pensionsalderen for deres eget personale.
<P>
De berørte tolke bragte sagen for EF-Domstolen og vandt i første instans, men fik ikke medhold i appelsagen, selv om dette skyldtes formelle mangler og ikke selve substansen.
<P>
På baggrund af tidligere sager og afgørelser foretog ombudsmanden en grundig analyse af klagen og konkluderede, at der helt klart havde været bevis for diskrimination og en overtrædelse af chartret om grundlæggende rettigheder. Han henstillede således til, at Kommissionen ændrede bestemmelsen i tråd med det tiltag, der allerede var iværksat af Parlamentet efter dommen fra De Europæiske Fællesskabers Ret i Første Instans.
<P>
Kommissionen så bort fra ombudsmandens henstilling, hvilket tvang ombudsmanden til at anmode om støtte fra Parlamentet, som formidlede sagen videre til Udvalget for Andragender. Udvalget for Andragender havde tre grunde til at støtte ombudsmanden med den beslutning, som blev vedtaget enstemmigt i udvalget.
<P>
For det første skulle man bakke op om holdningen i Parlamentet selv, som havde hyret freelancetolke på over 65 år, når det blev anset for at være passende eller nødvendigt.
<P>
For det andet var man forpligtet til at støtte ombudsmanden. Parlamentet synes til tider, at Den Europæiske Ombudsmand er en besværlig institution, men en institution, der altid er af stor betydning for vores retssystem.
<P>
For det tredje følte vi, det var vigtigt at understrege over for Kommissionen, at den ikke er hævet over de øvrige fællesskabsinstitutioner, navnlig de institutioner, som er ansvarlige for kritisk gennemgang af og kontrol med dens arbejde.
<P>
Så her er vi i mødesalen og fremlægger den beslutning, der som nævnt blev vedtaget enstemmigt i Udvalget for Andragender, og hvori Kommissionen opfordres til at gennemføre ombudsmandens henstilling. Vi gentager også, at ombudsmanden ligesom Parlamentet selv står over Juridisk Tjeneste i Kommissionen, som er et vigtigt kontor, men et administrativt kontor og intet andet. Hverken mere eller mindre.
<P>
Jeg må tilstå, at jeg føler et vist ubehag, fordi vi i hele denne proces altid har søgt at nå frem til en forståelse, men ikke desto mindre har der været et vist pres med hensyn til, at betænkningen ikke skulle behandles i mødesalen, og nu er der endda faldet nogle bemærkninger, der lader antyde, at Parlamentets holdning også vil blive forbigået. Dette er højst overraskende og kommer desuden ikke fra medlemmer af selve Kommissionen, men i stedet fra visse højtplacerede embedsmænd - nogle ganske få, men højtplacerede embedsmænd - der er overbevist om, at de er permanent ansat i modsætning til medlemmer af Parlamentet og selv medlemmer af Kommissionen, der pr. definition er midlertidigt ansat her i en kortere periode.
<P>
Samtidig med, at jeg gentager vores ønske om og vilje til at samarbejde og altid stå på god fod med Kommissionen, er der ikke andet for os at gøre end at afvise den omtalte adfærd. Lad os håbe, at afstemningen i morgen afspejler det, der skete i Udvalget for Andragender, nemlig at der er flertal eller enstemmighed til støtte for ombudsmanden, idet Parlamentet gør det klart over for Kommissionen, at tingene er, som de skal være, og at alle kender deres plads.
<SPEAKER ID="229" NAME="Meglena Kuneva">
medlem af Kommissionen. - (EN) Hr. formand! Først og fremmest vil jeg gerne understrege, at Kommissionen har handlet i god tro og helt igennem har overholdt alle relevante retsregler i processen. Vi har aldrig søgt at komme i konflikt med ombudsmanden og langt mindre med Europa-Parlamentet. Vi mente, at vores holdning ville blive anerkendt af ombudsmanden.
<P>
Vores udgangspunkt er, at arbejdsvilkårene for "agents interprètes de conference" (AIC'er) gennem årene er kommet til at ligne bestemmelserne i personalevedtægten mere og mere. Siden 2000 har freelancetolke været knyttet til personalevedtægten efter en beslutning i ministerrådet om, at de kan betale skat til Fællesskabet i stedet for nationale skatter af deres indkomst fra EU's institutioner.
<P>
Og fra 2004 og fremefter har de så været omfattet af artikel 90 i ansættelsesvilkårene for de øvrige ansatte i Fællesskaberne, hvorfor de nu kaldes AIC'er. Aldersgrænsen på 65 år fremgår af personalevedtægten, som omfatter alle kategorier af medarbejdere, der arbejder for institutionerne, det være sig embedsmænd, vikarer, kontraktansatte eller hjælpeansatte medarbejdere samt parlamentsmedlemmernes assistenter efter den seneste vedtagelse af en ny forordning på dette område. Denne regel anvendte Kommissionen samt Parlamentet for AIC'er mellem 2000 og 2004.
<P>
Efter en beslutning i De Europæiske Fællesskabers Ret i Første Instans i 2004 om, at det er diskriminerende ikke at rekruttere AIC'er på over 65 år, holdt institutionerne op med at anvende reglen. Efter en appelsag mod beslutningen erklærede Domstolen den imidlertid for ugyldig. Som følge deraf vendte Kommissionen tilbage til sin tidligere praksis.
<P>
Da der ikke længere er nogen domstolsbeslutning i sagen, er det vores opfattelse, at de tidligere retningslinjer er gældende, og at Kommissionen skal anvende bestemmelserne i Rådets forordning fra 2000 og ikke rekruttere personer på over 65 år, nøjagtigt ligesom det er tilfældet for alle andre medarbejdere.
<P>
Den frihed, som tolketjenesterne i institutionerne har, til at rekruttere AIC'er efter behov er en hovedhjørnesten med hensyn til effektiv levering af konferencetolkning. Dette gør det muligt at få størstedelen af det regelmæssige og forudsigelige behov dækket via fastansatte tolke, mens skiftende behov og spidsbelastningssituationer kan klares via rekruttering af AIC'er.
<P>
Dette velgennemprøvede system har sat institutionerne i stand til at imødekomme anmodninger om tolkning alt efter behov, bl.a. ved at de seneste udvidelsesrunder blev en succes, samtidig med at omkostningerne blev styret stramt. Med denne tilgang støtter man også en aktiv politik med henblik på at oplære unge konferencetolke.
<P>
Endelig vil jeg gerne hilse den meget positive kontakt mellem Parlamentet og Kommissionen i denne sag velkommen, og jeg vil navnlig gerne takke næstformand Martínez Martínez for hans værdifulde kontakt til kollega kommissær Orban i en tidligere fase.
<SPEAKER ID="230" NAME="Miguel Angel Martínez Martínez">
ordfører. - (ES) Hr. formand! Da jeg tidligere gik glip af et minut af min tid, vil jeg gerne svare kommissær Kuneva, som er bekendt med den følelse af venskab og hengivenhed, jeg har over for hende og helt klart over for hr. Orban. Men kommissæren undlod at nævne ombudsmandens henstilling med ét ord. Det vil altså sige, at ombudsmanden, der er helt klar over alle kommissærens argumenter, er fremkommet med en specifik henstilling, som Kommissionen tilsyneladende ser bort fra i enhver henseende.
<P>
Jeg beder ikke engang fru Kuneva om at give mig et svar personligt, fordi hun tydeligvis ikke er den person, der sidder inde med oplysningerne, men alle de oplysninger, hun har givet mig, er i overensstemmelse med det, vi i forvejen vidste, og det, ombudsmanden ved, og alligevel har hun stadig ikke fortalt os, om Kommissionen - på trods af alt det og velvidende, at ombudsmanden, som er bekendt med sagen, henstiller, at reglen bliver ændret - retter sig ind efter ombudsmandens anmodning og Parlamentets tilsvarende henstilling.
<SPEAKER ID="231" NAME="Meglena Kuneva">
medlem af Kommissionen. - (EN) Hr. formand! Jeg kan på nuværende tidspunkt kun sige, at jeg vil aflægge beretning til kommissær Orban og sikre mig, at der kommer et fyldestgørende svar på dette punkt. Vi vil naturligvis tage Parlamentets bemærkninger meget alvorligt og den sidste præcisering, der blev anmodet om.
<SPEAKER ID="232" NAME="Formanden">
Jeg vil gerne sige tak til kommissæren og tak til mine kolleger. Tak til alle medarbejdere og tak til alle tolkene, uanset hvilken alder de måtte have.
<P>
Forhandlingen er afsluttet. Afstemningen finder sted i morgen (tirsdag den 5. maj 2009).
