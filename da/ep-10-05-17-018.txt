<CHAPTER ID="018">
Nye udviklingstendenser for offentlige indkøbskontrakter (kortfattet forelæggelse) 
<SPEAKER ID="168" NAME="Formanden">
Næste punkt er en kortfattet forelæggelse af betænkning af Heide Rühle for Udvalget om det Indre Marked og Forbrugerbeskyttelse om nye udviklingstendenser for offentlige indkøbskontrakter (2009/2175 (INI)).
<SPEAKER ID="169" NAME="Heide Rühle" LANGUAGE="DE">
Hr. formand! Jeg vil gerne takke alle skyggeordførerne for deres konstruktive samarbejde og for de gode resultater, der er opnået i udvalget indtil nu. Jeg vil gerne gentage og fremhæve hovedpunkterne fra min betænkning.
<P>
For det første er der brug for større retssikkerhed for alle berørte parter - ordregivende myndigheder og ordremodtagere - med henblik på bedre lovgivning. I min betænkning fremhæves den store betydning, som offentlige indkøbskontrakter har i krisetider. I betænkningen gives der imidlertid samtidig udtryk for kritik, for så vidt angår den kendsgerning, at den komplekse interaktion mellem europæisk lovgivning og national gennemførelse heraf ikke har ført til en forenkling og afbureaukratisering af offentlige indkøbskontrakter, hvilket var målet med 2004-revisionen, men nærmere mere arbejde med øgede udgifter til ekstern juridisk rådgivning og langstrakte procedurer. Det sker desværre på bekostning af innovation og kvalitet. Talrige undersøgelser viser, at det er tilfældet. Alt for ofte resulterer manglen på juridisk klarhed i, at man vælger det billigste bud frem for det bedste bud.
<P>
Kommissionen yder nu bistand inden for grønne indkøb, men der ydes ikke bistand inden for socialt ansvarlige indkøb, fair trade eller fremme af innovation gennem indkøb. Kommissionen bør snarest indlede en omarbejdning i den forbindelse.
<P>
Der er således brug for bedre koordinering i Kommissionen. EU-Domstolen har fjernet en række retlige usikkerhedsmomenter i nye domme og styrket offentlige indkøberes rolle, eksempelvis ved at træffe afgørelse om, at direktivernes anvendelsesområde ikke skal udvides til områder såsom udvikling af byområder. Disse domme giver ikke de ordregivende myndigheder carte blanche, men derimod klare rammer. Det var også noget, jeg ønskede at fremhæve i betænkningen.
<P>
Der resterer et sidste punkt, nemlig spørgsmålet om koncessioner på tjenesteydelser, som var genstand for stor uenighed i udvalget. Min holdning til sagen er uændret. Koncessioner på tjenesteydelser blev bevidst fjernet fra direktiverne om offentlige indkøbskontrakter med henblik på at sikre større fleksibilitet på disse områder og tage hensyn til kulturelle forskelle. Denne holdning støttes af alle de aktører, som jeg har talt med, herunder kommunale paraplyorganisationer, offentlige virksomheder - især vandforsyningsanlæg - industrisammenslutninger, fagforeninger og ikke mindst ngo'er. Det ønskede jeg også at fremhæve i min betænkning.
<P>
Jeg vil nævne et sidste punkt, der også er meget vigtigt for mig. Offentlige indkøb må ikke resultere i, at de valgte institutioner mister deres demokratiske rettigheder. Mange kommuner inkluderer fair trade som et vigtigt kriterium i forbindelse med beslutninger om offentlige indkøbskontrakter - uanset om det drejer sig om indkøb af kaffe eller andre produkter - og jeg mener, at det er vigtigt at støtte sådanne tiltag. I denne henseende er det vigtigt, at Kommissionen hjælper kommunerne og rådgiver dem, hvis de begår fejl. I stedet har Kommissionen indledt en ny retssag mod Nederlandene i forbindelse med præcis denne type fejl. Jeg mener ikke, at det er konstruktivt, da det strider imod de politiske beslutninger, som de politiske myndigheder har truffet.
<SPEAKER ID="170" NAME="Formanden">
Jeg kan se, at flere talere ønsker at give udtryk for deres holdning. Jeg skal minde medlemmerne om, at hver taler har et minut.
<SPEAKER ID="171" NAME="Frank Engel" AFFILIATION="PPE">
(FR) Hr. formand! Jeg vil gerne først og fremmest lykønske ordføreren og takke hende for hendes grundige arbejde og imødekommenhed. Det var en fornøjelse at samarbejde med hende om denne betænkning. Jeg mener, at resultatet af dette arbejde er en velafbalanceret betænkning, som fokuserer på øget retssikkerhed. Formålet er derfor ikke at foreslå mere lovgivning for enhver pris, men derimod at gøre den eksisterende lovgivning mere tilgængelig og forståelig.
<P>
Et specifikt punkt, der skal drøftes - Heide Rühle har allerede nævnt det - er koncessioner på tjenesteydelser. Det er et følsomt punkt, der også har givet anledning til kontroverser i Kommissionen. Jeg vil gerne på ny insistere på, at Kommissionen, i lyset af at vi ved, at den har til hensigt at indgive forslag til ny lovgivning vedrørende dette emne, bør gøre dette under hensyntagen til behovet for et velfungerende indre marked. På nuværende tidspunkt kan intet andet retfærdiggøre større lovgivningsmæssige initiativer på området.
<SPEAKER ID="172" NAME="Evelyne Gebhardt" AFFILIATION="S&amp;D">
(DE) Hr. formand, mine damer og herrer! Min gruppe ville faktisk gerne have støttet Heide Rühles betænkning, da den indeholder mange meget positive elementer.
<P>
Desværre er der efter vores mening tre punkter, der mangler, eller som vi ikke kan acceptere i deres nuværende form i betænkningen. For det første kunne Heide Rühle ikke acceptere, at vi reelt har brug for lovgivningsmæssige rammer for tjenesteydelser af almen økonomisk interesse, og for det andet undlod hun klart at angive, at det er et spørgsmål om større retssikkerhed, især inden for sociale tjenesteydelser. Det er en mangel i betænkningen, som vi naturligvis finder meget beklagelig.
<P>
Et punkt, som vi absolut ikke kan acceptere, er afvisningen af koncessioner på tjenesteydelser. Vi kan ikke bare sige, at det er noget, vi ikke ønsker. Domstolen har allerede truffet afgørelse herom. Det er yderst upolitisk. Det er meget vigtigt, at vi tydeligt siger, hvad vi ønsker, når vi ved, at Kommissionen er i gang med at udarbejde en retsakt. Det er vigtigt, at vi opfordrer Kommissionen til rent faktisk at følge denne meget positive holdning, som Domstolen har givet udtryk for i forbindelse med dette spørgsmål, hvorved der sikres retssikkerhed. Det er vores krav, og vi har derfor indgivet et alternativt beslutningsforslag. Vi opfordrer medlemmerne til at støtte dette forslag.
<SPEAKER ID="173" NAME="Cristian Silviu Buşoi" AFFILIATION="ALDE">
(RO) Hr. formand! Jeg vil gerne takke ordføreren for hendes arbejde med betænkningen. Jeg er helt enig med hende i, at der er behov for at forenkle den europæiske lovgivning om offentlige indkøbskontrakter og øge gennemsigtigheden inden for området. Jeg er bekymret over det store antal tvister vedrørende offentlige indkøbskontrakter i en lang række medlemsstater.
<P>
I Rumænien fører de særligt komplekse lovgivningsmæssige rammer eksempelvis til proceduremæssige fejl, og forkert anvendelse af lovgivningen om offentlige indkøbskontrakter risikerer at hæmme anvendelsen af strukturfondene. Vi har derfor brug for enklere og klarere lovgivningsmæssige rammer for at fremme begge disse aspekter.
<P>
Jeg vil også gerne kommentere problemet med den laveste pris. Jeg er enig i, at offentlige indkøbskontrakter ikke blot skal tildeles på grundlag af den laveste pris. Jeg er også enig med ordføreren i, at forholdet mellem kvalitet og pris i buddet og økonomisk gevinst skal være de vigtigste faktorer og ikke blot prisen. Revisionen af lovgivningen skal derfor tage hensyn til denne kendsgerning og indføre langt større fleksibilitet for offentlige indkøbere. Vi må dog udvise stor forsigtighed, da vi, hvis vi ikke får etableret tydelige kriterier, risikerer at åbne Pandoras æske og skabe ny retlig usikkerhed og endda korruption.
<SPEAKER ID="174" NAME="Malcolm Harbour" AFFILIATION="ECR">
(EN) Hr. formand! Som skyggeordfører for min gruppe, men også som formand for det kompetente udvalg, vil jeg også takke Heide Rühle for denne yderst vigtige betænkning. Det er da også en skam, at en så vigtig betænkning om et nøgleelement i det indre marked og den offentlige orden i henhold til ret besynderlige bestemmelser i Parlamentets forretningsorden begrænses til indlæg af kun et minuts varighed.
<P>
Jeg er glad for, at Antonio Tajani er her, da jeg ønsker at sige til ham, at offentlige indkøb er et nøgleinstrument til fremme af innovativ virksomhed i EU. Som vi ved, vil hr. Barnier undersøge strategiske aspekter og forhåbentlig tage mange af bemærkningerne i betragtning i den forbindelse.
<P>
Problemets kerne er imidlertid, at vi har en ordning, der, som det fremhæves i betænkningen, er forvirrende og kompleks, og som mange offentlige myndigheder opfatter som en bureaukratisk hindring nærmere end en mulighed. Vi kan bruge offentlige indkøbskontrakter til at sikre vækst i områder som små og mellemstore virksomheder og muligheder for innovation og grønne varer og tjenesteydelser - og til at fremme hele innovationsdagsordenen. Det er det, vi skal opnå, men vi har brug for en koordineret indsats i hele Kommissionen for at leve op til anbefalingerne i betænkningen.
<SPEAKER ID="175" NAME="Jaroslav Paška" AFFILIATION="EFD">
(SK) Hr. formand! Offentlige indkøbskontrakter lader til at være et effektivt middel for den offentlige sektor til at købe varer og tjenesteydelser, som gør det muligt at opnå fornuftige priser og samtidig fjerne mistanke om korruption. Fremover ville det dog være en god idé at arbejde på at forenkle mekanismerne i proceduren for offentlige indkøb og endvidere søge at forkorte den tid, det tager at træffe beslutninger.
<P>
Efter min mening bør vi støtte det grundlæggende princip i dette mål. Erfaringen viser imidlertid, at det også er en god idé at offentliggøre kontrakter på internettet, da det gør det muligt at give offentligheden indsigt i sådanne kontrakter og overbevise folk om fordelene herved. Der er især gode erfaringer hermed hos lokale myndigheder, hvor håndteringen af samfundets aktiver ofte er blevet overvåget nøje af borgerne, og hvor offentliggørelsen af kontrakter på internettet har ført til, at borgerne er blevet mere tilfredse og i højere grad har fået tillid til de lokale myndigheder.
<SPEAKER ID="176" NAME="Zuzana Roithová" AFFILIATION="PPE">
(CS) Hr. formand! Jeg mener, at betænkningen om offentlige indkøbskontrakter, der blev vedtaget af Udvalget om det Indre Marked og Forbrugerbeskyttelse med absolut flertal, indeholder fornuftige retningslinjer for Kommissionens arbejde med at revidere direktivet. Vores mål er at gøre offentlige indkøbskontrakter mere tilgængelige for små og mellemstore virksomheder og at sikre, at udbudsprocedurer bliver mindre bureaukratiske og samtidig nemmere at overvåge. Størstedelen af de offentlige indkøb med EU-midler vedrører bygninger, hvor der ofte er mistanke - og undertiden mere end det - om korruption.
<P>
Jeg beklager, at vi i forbindelse med betænkningen ikke kommer til at stemme om mit forslag om, at Kommissionen skal oprette en offentlig portal, hvor man kan overvåge prisforskellen mellem de indgåede kontrakter og de reelle udgifter ved byggeriet efterfølgende. Portalen bør overvåge og dermed også spore mistænkelige prisforskelle mellem medlemsstaterne i forbindelse med opførelsen af eksempelvis én kilometer motorvej. Jeg er overbevist om, at adgang til reelt åbne offentlige indkøbskontrakter kun vil åbne op for små og mellemstore virksomheder, når korruptionen er blevet udryddet.
<SPEAKER ID="177" NAME="Silvia-Adriana Ţicău" AFFILIATION="S&amp;D">
(RO) Hr. formand! Markedet for offentlige indkøbskontrakter på EU-niveau tegner sig for 16 % af EU's BNP. Det indre marked forudsætter, at en hvilken som helst europæisk virksomhed kan få adgang til indkøbskontrakter i en hvilken som helst medlemsstat. Servicedirektivet sikrer, at en hvilket som helst europæisk virksomhed kan levere tjenesteydelser i en hvilken som helst anden medlemsstat, herunder via elektroniske medier.
<P>
Det indre marked skal sikre interoperabilitet mellem e-forvaltningsordninger og således også mellem digital signatur-ordninger og elektroniske udbudsprocedurer. Jeg bifalder PEPPOL-pilotprojektet, der blev lanceret af Kommissionen, for offentlige indkøb online samt beslutningen vedrørende listen over godkendte serviceudbydere og den europæiske plan for indførelse af en ordning for godkendelse af digitale signaturer.
<P>
Jeg vil gerne henlede medlemmernes opmærksomhed på den kendsgerning, at medlemsstaternes regeringer i 2005 forpligtede sig til at gennemføre 50 % af alle offentlige indkøbstransaktioner elektronisk inden 2015. Rumænien gennemførte onlinesystemet for offentlige indkøb i 2002, hvilket førte til en nedbringelse af de offentlige udgifter, en større grad af gennemsigtighed og øget adgang for små og mellemstore virksomheder til markedet for offentlige indkøb.
<SPEAKER ID="178" NAME="Andreas Schwab" AFFILIATION="PPE">
(DE) Hr. formand, hr. kommissær! Jeg vil også gerne takke Heide Rühle og skyggeordførerne for denne glimrende betænkning. PPE-Gruppen er tilfreds med en stor del af betænkningens indhold. Vi er også gået på kompromis med et par punkter, for man kan ikke få alt. Overordnet set er betænkningen et godt grundlag for yderligere drøftelser med Kommissionen om en række spørgsmål.
<P>
Heide Rühle har allerede rejst spørgsmålet om, hvordan man kan gøre det muligt for ordregivende organer, institutioner og myndigheder at tage sociale kriterier i betragtning i forbindelse med indkøb uden at gå på kompromis med principperne for det indre marked. Vi må også spørge os selv - og dette spørgsmål blev rejst af Frank Engel - hvordan vi kan udforme ordningen for koncessioner på tjenesteydelser, således at den respekterer det indre marked på lang sigt.
<P>
Jeg er helt enig med Frank Engel og Heide Rühle i, at vi kun kan acceptere ny lovgivning, såfremt den udgør en klar og genkendelig fordel for det indre marked. I lyset heraf har vi indgået et fornuftigt kompromis, og jeg ville naturligvis blive glad, hvis socialdemokraterne i sidste ende også kunne støtte det.
<SPEAKER ID="179" NAME="Elena Băsescu" AFFILIATION="PPE">
(RO) Hr. formand! Som følge af den globale økonomiske og finansielle krise har mit lands regering været nødsaget til at reducere de offentligt ansattes løn, pensioner og arbejdsløshedsunderstøttelse samt nedskære støtte. I betragtning af disse særligt hårde foranstaltninger bør offentlige indkøbskontrakter indgås så hurtigt og gennemsigtigt som muligt, således at det sikres, at offentlige midler anvendes korrekt og effektivt.
<P>
Derudover bør der tilskyndes til anvendelse af onlineudbudsprocedurer, der vil bidrage til at forhindre korruption og svig i systemerne for offentlige indkøbskontrakter. De nuværende administrative procedurer, det forvirrende og komplicerede retssystem og behovet for at klarlægge processen for klager over tildelingen af indkøbskontrakter har blokeret nogle vigtige kontrakter. I samråd med IMF har den rumænske regering ændret sin lov om offentlige indkøbskontrakter, og den nye lov træder i kraft den 1. juni.
<SPEAKER ID="180" NAME="Lara Comi" AFFILIATION="PPE">
(IT) Hr. formand, hr. kommissær, mine damer og herrer! Krisen på de økonomiske og finansielle markeder har vist, at offentlige indkøbskontrakter spiller en hovedrolle og skal bidrage til udvikling af storstilede bygge- og anlægsarbejder, stimulering af innovation og selvfølgelig fremme af intern og ekstern konkurrence på EU-niveau.
<P>
Vi mener, at det er afgørende at forenkle standarderne og opnå større retssikkerhed. Det vil uden tvivl øge gennemsigtigheden i sammensætningen af og arbejdet i det rådgivende udvalg om offentlige indkøbskontrakter, som Kommissionen er ansvarlig for.
<P>
Vi bifalder den rolle, som et institutionaliseret offentlig-privat partnerskab spiller i at fremme adgangen for de små og mellemstore virksomheder, der er grundlaget for vores økonomi. Vi skal øge vores indsats for at forhindre den forskelsbehandling, der ofte rammer små og mellemstore virksomheder i Europa. Jeg vil gerne lykønske medlemmerne for deres arbejde. De kan regne med min støtte i morgen.
<SPEAKER ID="181" NAME="Seán Kelly" AFFILIATION="PPE">
(EN) Hr. formand! Jeg tror, at vi, når vi skal finde årsager til den økonomiske recession, som vi befinder os i, har tendens til at pege på banker, entreprenører, lovgivende myndigheder, spekulanter osv. - og med rette. Jeg mener dog, at systemet for offentlige indkøbskontrakter også har givet anledning til en række problemer. Der har været et element af nepotisme, mangel på gennemsigtighed og mangel på integritet. Kontrakterne gik uundgåeligt til de samme personer, der selvfølgelig igen og igen overskred frister og budgetter og aldrig blev straffet for det.
<P>
Jeg bifalder den nye udvikling, der vil give os størst mulig gennemsigtighed i processen. Vi er dog også nødt til at sikre, at dem, der bedømmer disse kontrakter, har størst mulig ekspertise og uafhængighed og ikke er udpeget af magthaverne.
<P>
Endelig vil jeg påpege, at det naturligvis er afgørende med en forenkling, da der ikke er nogen idé i at investere for lang tid og for mange midler i en foreløbig, om end meget vigtig, øvelse.
<SPEAKER ID="182" NAME="Antonio Tajani" LANGUAGE="FR">
Hr. formand, mine damer og herrer! Kommissionen og især kommissær Barnier, som jeg repræsenterer i aften, har nøje fulgt udarbejdelsen af Parlamentets initiativbetænkning om nye udviklingstendenser for offentlige indkøbskontrakter og drøftelserne om ændringsforslagene.
<P>
Som Silvia-Adriana Ticǎu, Lara Comi og Malcolm Harbour har påpeget, er god disciplin inden for offentlige indkøbskontrakter afgørende for at sikre, at offentlige midler anvendes bedst muligt til fordel for borgerne og de små og mellemstore virksomheder, særlig i den nuværende situation med et stramt budget.
<P>
Bemærkningerne i betænkningen vil blive taget i betragtning i forbindelse med udarbejdelsen af nye initiativer. Vi har allerede påbegyndt arbejdet med en række tiltag med grundlag i disse bemærkninger. Kommissions tjenestegrene har indledt en evaluering af direktiverne om offentlige indkøbskontrakter. En meddelelse, der skal klarlægge, hvordan man anvender offentlige indkøbskontrakter til fremme af bæredygtig udvikling, social inddragelse og innovation, er under udarbejdelse. Endvidere er en analyse af Domstolens retspraksis vedrørende offentlig-offentligt samarbejde undervejs. Den vil gøre det muligt at fastlægge anvendelsesområdet for offentlig-offentligt samarbejde, der henhører eller ikke henhører under europæisk lovgivning om offentlige indkøbskontrakter.
<P>
For så vidt angår et muligt tiltag vedrørende koncessioner, påtager Kommissionen sig bevisbyrden og arbejder på en konsekvensanalyse, der vil blive afsluttet i 2010. Denne evaluering er en forudsætning for et eventuelt lovgivningsmæssigt initiativ på området. Hvis analysen viser, at de nuværende lovgivningsmæssige rammer begrænser den økonomiske udvikling eller udviklingen af nye og bedre tjenesteydelser af almen interesse, vil vi uden tvivl skulle rette op herpå ved at sikre øget gennemsigtighed, retssikkerhed og klarhed i forbindelse med den gældende lovgivning.
<P>
På internationalt niveau gør vi alt, hvad vi kan, for at åbne markederne for offentlige indkøbskontrakter i verdens største økonomier. Med henblik på at sikre den europæiske industris konkurrenceevne er gensidighed i centrum for alle vores forhandlinger. Vi ønsker at arbejde tæt sammen med Parlamentet og opfordrer Parlamentet til at opretholde en konstruktiv og åben tilgang til drøftelserne.
<SPEAKER ID="183" NAME="Formanden">
Forhandlingen er afsluttet.
<P>
Afstemningen finder sted i morgen, tirsdag den 18. maj 2010.
