<CHAPTER ID="023">
Dobbeltskrog for olietankskibe (forhandling)
<SPEAKER ID="463" NAME="Formanden">
Næste punkt på dagsordenen er betænkning af Fernand Le Rachinel for Transport- og Turismeudvalget om forslag til Europa-Parlamentets og Rådets forordning om ændring af forordning (EF) nr. 417/2002 om fremskyndet indfasning af krav om dobbeltskrogs- eller tilsvarende design for olietankskibe med enkeltskrog og om ophævelse af Rådets forordning (EF) nr. 2978/94 - C6-0104/2006 -.
<SPEAKER ID="464" NAME="Jacques Barrot" LANGUAGE="FR">
Hr. formand, mine damer og herrer! Det er mig en glæde i dag at kunne præsentere Dem for ændringerne til forordningen om olietankskibe med dobbeltskrog. Formålet med dette forslag er at bringe forordningen i overensstemmelse med den politiske erklæring, som formandskabet for Den Europæiske Union afgav over for Den Internationale Søfartsorganisation i december 2003 på medlemsstaternes og Kommissionens vegne. Denne erklæring var helt klar. Formålet var at vise alle de underskrivende parter af MARPOL-konventionen, at ingen EU-medlemsstater vil tillade, at olietankskibe under deres flag benytter sig af de undtagelsesbestemmelser, der er indeholdt i konventionen, nemlig vedrørende brugen af enkeltskrogede skibe til transport af olie.
<P>
Med hensyn til forbuddet mod at transportere svær olie i enkeltskrogede fartøjer gælder den nuværende forordning kun for skibe, der sejler ind i farvande, der er under Fællesskabets jurisdiktion. Dette betyder, at en medlemsstat i teorien og i strid med den offentliggjorte forpligtelse fra 2003 kan tillade transport af svær olie i enkeltskrogede olietankskibe, der sejler under det pågældende lands flag - dvs. et af de europæiske flag - når blot disse skibe opererer uden for Fællesskabets farvande.
<P>
Denne situation, ærede medlemmer, er uacceptabel. Man kan nemt forestille sig konsekvenserne af et oliespild i et tredjeland, der forårsages af et olietankskib, der sejler under et flag fra Fællesskabet, og det på et tidspunkt, hvor Europa selv beskytter sig mod sådanne eventualiteter. Jeg vil gerne tilføje, at næsten alle medlemsstater allerede formelt har givet Den Internationale Søfartsorganisation besked om, at de ikke vil benytte sig af denne mulighed.
<P>
Vores politiske forpligtelser over for vores partnere i søfartssikkerhedens interesse skal have et praktisk udtryk og garanteres juridisk. Det er formålet med dette forslag. Jeg vil gerne takke hr. Le Rachinel og Transport- og Turismeudvalget for deres støtte.
<SPEAKER ID="465" NAME="Fernand Le Rachinel " LANGUAGE="FR">
Hr. formand, hr. kommissær, mine damer og herrer! Først vil jeg gerne rette en særlig tak til sekretariatet i Transport- og Turismeudvalget for dets fremragende forberedelser og dets arbejde med at høre interessenterne i forbindelse med dette vigtige spørgsmål.
<P>
I denne sag er vi især opmærksomme på beskyttelsen af miljøet mod havforurening. Min betænkning, som jeg forelægger for Dem i dag, drejer sig om en fremskyndelse af indførelsen af dobbeltskrog eller tilsvarende designkrav for olietankskibe med enkeltskrog.
<P>
Det drejer sig navnlig om bringe de undtagelsesbestemmelser, der har eksisteret siden 2002, til ophør. Efter at olietankeren "Prestige" forliste i 2002, besluttede Kommissionen i overensstemmelse med forordningen fra 2002 at fremskynde udfasningen af tankskibe med enkeltskrog. Der var også tale om et øjeblikkeligt forbud mod transport af svær olie i tankskibe med enkeltskrog til og fra havne i en af Den Europæiske Unions medlemsstater. I øjeblikket specificeres det i den internationale søfartslovgivning, at et fartøj under et medlemsstats flag kan udnytte undtagelsen fra dette forbud, hvis - og det giver sig selv - det opererer uden for europæiske havne.
<P>
Som hr. Barrot netop var inde på, var det på et møde i Den Internationale Søfartsorganisation, at det italienske EU-formandskab erklærede på de 15 medlemsstaters vegne, at disse ikke ville tillade deres tankskibe at gøre brug af undtagelsesbestemmelsen i regel 13H. I henhold til Kommissionen var det derfor på sin plads at ændre forordningen fra 2002 ved at afskaffe den sidste undtagelse fra regel 13H og derfor at forbyde transport af svær olie i tankskibe med enkeltskrog, der sejler under en af medlemsstaternes flag, uanset hvilken jurisdiktion der er gældende for de havne, offshoreterminaler eller havområder, hvor disse tankskibe opererer.
<P>
Kun ét europæisk land - Grækenland - har nægtet at acceptere dette politiske standpunkt, som det italienske formandskab har indtaget, og mener, at denne erklæring ikke er bindende for Grænseland. Grækerne ønskede tilsyneladende fortsat at tillade sine enkeltskrogede tankskibe at operere uden for europæiske havne, naturligvis med svær olie om bord.
<P>
I sidste ende blev denne indsigelse ikke gentaget under arbejdet i Transport- og Turismeudvalget. Den Europæiske Unions 25 medlemsstater er nu blevet enige om, at ikke et eneste tankskib med enkeltskrog, der transporterer svær olie, har tilladelse til at sejle under et medlemsstats flag, hvis der er tale om et enkeltskroget skib. I virkeligheden bekræfter dette kun, hvad langt størstedelen af medlemsstaterne allerede overholder og anvender. Det absolutte krav om overholdelse af målsætningen om maksimal sikkerhed til søs har endnu en gang vundet gehør i denne sag på samme måde som kravet om en reduktion af risikoen for forurening med kulbrinter.
<P>
Der findes mange risici for forurening af forskellig art. For bare fem dage siden drev der gifttønder rundt i min region mellem Cotentin og Atlanterhavet. Sidste fredag aften havde en storm skyllet disse tønder over bord fra dækket på et schweizisk containerskib, der var på vej fra Antwerpen til Portugal. Den nye lovgivning om dobbeltskrog udgør helt klart et betydeligt fremskridt med henblik på at forhindre havforurening, men der er behov for løbende at udstede standarder, således at tankskibe og handelsskibe udstyres med flest mulige sikkerhedsforanstaltninger. Havets motorveje er en metode til afskaffelse af trafikpropper, men skibenes sikkerhed må under ingen omstændigheder tilsidesættes. Det er hele planetens fremtid, der står på spil her.
<P>
Hr. formand, hr. kommissær! Jeg vil gerne understrege, at jeg stiller et teknisk ændringsforslag, som også har støtte fra Kommissionen, som forhindrer, at vi er nødt til at ændre en række krydshenvisninger. Mit ændringsforslag er af sproglig art og vedrører kun den engelske udgave. Det ændrer ikke ved tekstens substans, og det finske formandskab har over for os bekræftet, at det ikke giver problemer for Rådet.
<SPEAKER ID="466" NAME="Georg Jarzembowski">
for PPE-DE-Gruppen. - (DE) Hr. formand, hr. næstformand, mine damer og herrer! PPE-DE-Gruppen vil godt takke ordføreren for, at han udarbejdede sin betænkning konsekvent, hurtigt, klart og præcist, og vi støtter den fuldt ud. Jeg håber også, at Rådet som lovet vedtager vores ændringsforslag, således at vi kan afslutte denne sag under førstebehandlingen.
<P>
De har fuldstændig ret hr. næstformand. Vi skal afskaffe den eksisterende undtagelsesbestemmelse, som stadig gælder med hensyn til ikkeanvendelsen af dobbeltskrogstankere. Efter min opfattelse er det sidste punktum helt klassisk, som vi overtager fra ordføreren som ændringsforslag, og hvori det simpelthen hedder, at olietankskibe, som transporterer tung olie, uanset flag - hvilket altså ikke kun gælder for medlemsstatsflag - kun kan anløbe havne og forhavneregioner, eller kun må ankre op i områder, der er underlagt en medlemsstats jurisdiktion, hvis det drejer sig om dobbeltskrogstankere. Dette er vigtigt, for vi har allerede oplevet meget vanskelige situationer i Østersøen, og jeg håber, at det, som vi sagde i 2003, nemlig at tung olie kun må transporteres i dobbeltskrogstankere - nu endelig vil kunne blive gennemført.
<P>
Hvis vi rent faktisk vedtager kommissionsforslaget med ændringsforslag hurtigt under førstebehandlingen, bør vi minde Rådet om, at vi skal behandle syv enkeltforslag i Erika-3-pakken til næste år. Jeg håber, at Rådet vil arbejde lige så hurtigt sammen med os på at forbedre havnestats- og flagstatskontrollen og ansvaret herfor. Jeg er spændt på, om Rådet vil udvise det samme mod som Kommissionen og Rådet til næste år med henblik på at virke aktivt imod miljøforureningen af havene.
<SPEAKER ID="467" NAME="Willi Piecyk">
for PSE-Gruppen. - (DE) Hr. formand! Hvis man ønsker at få oplysninger om følgerne og virkningerne af dårlige og gamle enkeltskrogstankere, skal man tage til Bretagnekysten eller den galiciske kyst og tale med indbyggerne dér. Vi mindes navnene Erika og Prestige med gru i sjælen.
<P>
Kommissionens Erika-pakke var et fornuftigt svar på disse katastrofer. Dertil hører også forordning 417/2002 med den hurtige indførelse af dobbeltskrogede tankere og forbuddet mod at transportere tung dieselolie fra og til europæiske havne med enkeltskrogstankere. Kommissionens forslag om, at tankskibe, som transporterer tung dieselolie under europæisk flag, kun må være dobbeltskrogede, er konsekvent, og det betyder en anelse større skibs- og søsikkerhed. Som De ser, hr. kommissær, kan Parlamentet også uden videre acceptere og rose forslag fra Deres side. Kommissionen skal her kort før jul roses for nogle gode og upåklagelige forslag!
<P>
Hvis den internationale sammenslutning af uafhængige tankskibsejere, Intertanko, ikke glæder sig over Kommissionens forslag, har Parlamentet ikke noget at være trist over i den forbindelse. Ordføreren, hr. Le Rachinel, som jeg også vil sige hjerteligt tak på vegne af min gruppe, gjorde rigtigt i at prioritere søsikkerheden frem for Intertanko. Jeg forventer derfor, at vi vil få en god afstemning i Parlamentet i morgen, og at vi herigennem vil opnå en smule mere sikkerhed på vores have.
<SPEAKER ID="468" NAME="DanutBudreikaitė" LANGUAGE="LT">
Hr. formand, mine damer og herrer! Efter adskillige katastrofer med enkeltskrogede tankskibe på Frankrigs og Spaniens kyster er eksperterne nået til den konklusion, at enkeltskrog ikke beskytter skibene tilstrækkeligt, at der anvendes utilstrækkelige metoder til afprøvning af skibene, og at det desuden er vigtigt med en mere effektiv håndtering af spørgsmålet om "bekvemmelighedsflag" - flag fra lande, der ikke opfylder EU's sikkerhedskrav.
<P>
I 2002 vedtog EU en forordning om indførelse af dobbeltskrog eller tilsvarende designkrav for enkeltskrogede tankskibe og en bestemmelse om en gradvis udfasning af enkeltskrogede tankskibe fra EU's farvande. Senest i 2015 skal de erstattes med langt sikrere skibe med dobbeltskrog.
<P>
I forordningen hedder det, at et år efter datoen for skibets færdiggørelse forbydes det enkeltskrogede olietankskibe at sejle under en EU-medlemsstats flag. Det hedder ligeledes i forordningen, at efter denne dato må ingen olietankskibe, uanset hvilket flag de sejler under, gå ind i nogen havn under et EU-lands jurisdiktion, hvis det ikke har dobbeltskrog.
<P>
I oktober 2003 trådte en forordning i kraft, som erstattede forordningen fra 2002, og som indeholdt et forbud mod transport af olie med enkeltskrogede tankskibe ind og ud af havne, der står under EU-medlemsstaternes jurisdiktion.
<P>
Der anbefales flere ændringer i forslaget til Europa-Parlamentets og Rådets beslutning fra 2006. Det anbefales at stramme kravene til transport af råolieprodukter med skibe, der sejler under EU-medlemsstaters flag, og udvide anvendelsesområdet, idet man indfører et forbud mod transport af råolieprodukter med enkeltskrogede skibe, der sejler under EU-medlemsstaters flag, uanset hvilken jurisdiktion, der gælder for de havne, offshoreterminaler eller havområder, hvor de udøver deres aktiviteter. Det anbefales at indføre et totalforbud på EU-plan og lade tredjelande selv beslutte, hvorvidt de vil tillade enkeltskrogede tankskibe at gå ind i deres havne.
<P>
Jeg vil gerne sætte fokus på spørgsmålet om "bekvemmelighedsflag", med andre ord muligheden for at registrere skibe i lande, hvor det er billigt, og hvor man ikke håndhæver tekniske sikkerheds- og miljøstandarder. I tilfælde af et olieudslip er det meget vanskeligt at afgøre, hvem skibets ejer er, og hvem forureneren er. Et eksempel på dette kunne være giftforureningen i Côte d'Ivoire. Jeg mener, at spørgsmålet om denne registrering bør drøftes særskilt i Parlamentet.
<P>
Et andet vigtigt spørgsmål - besætningens kvalifikationer. På skibe, der er indregistreret i EU-lande, er en tredjedel af besætningerne statsborgere fra tredjelande, og i henhold til eksperter sker de fleste ulykker om bord på grund af besætningernes manglende kvalifikationer.
<P>
Mit land, Litauen, importerer olie gennem en terminal i Østersøen; derfor lægger vi vægt på sikkerheden for både skibene og miljøet.
<SPEAKER ID="469" NAME="Erik Meijer" LANGUAGE="NL">
Hr. formand! For 10 år siden var kraftige foranstaltninger med det formål at gøre en ende på enkeltskrogede olietankskibe endnu ikke realistiske. Problemerne blev undervurderet, og der blev lagt mest vægt på udgifterne til forandring. Katastroferne med olietankskibe og den omfattende ødelæggelse af hav- og kystmiljøet var først nødvendige, førend vi blev klar over, at Europa ikke skal halte bagefter, men føre an. Enkeltskrogede tankskibe til transport af svære olier er farlige og skal hurtigst muligt udfases. Først efter et amerikansk forbud og truslen om, at alle gamle tankskibe fra Amerika ville blive sendt til Europa, opstod der et flertal for en sådan udfasningspolitik.
<P>
Desværre viser det sig, at forordningen fra 2002 endnu ikke er tydelig nok. Det er stadig muligt, at enkeltskrogede tankskibe under europæisk flag, i særdeleshed 20 gamle græske tankskibe i andre dele af verden, forårsager katastrofer. Det er tvingende nødvendigt, at dette smuthul lukkes. Europa ønsker ikke andres enkeltskrogede tankskibe i sine egne havne, men vi må heller ikke sende enkeltskrogede tankskibe til andre landes havne. Friheden for eksisterende enkeltskrogede tankskibe til at fortsætte med at transportere svære olier indtil 2015 kan skabe store problemer. Dette problem løses ikke nu, men det er godt, at vi nu gør noget ved det andet problem.
<P>
Indvendinger fra den internationale sammenslutning af uafhængige olietankskibsredere Intertanko og medlemsstaten Grækenland bør være underordnet beskyttelsen af vores hav-, kyst- og havnemiljø. Den Europæiske Venstrefløjs Fællesgruppe/Nordisk Grønne Venstre støtter også dette forslag under andenbehandlingen.
<SPEAKER ID="470" NAME="Rodi Kratsa-Tsagaropoulou" AFFILIATION="PPE-DE">
(EL) Hr. formand, hr. kommissær, mine damer og herrer! Jeg vil takke ordføreren for hans beslutsomme forsøg på at sikre betingelser, der gør det muligt at afværge skibsulykker med frygtelige konsekvenser for havmiljøet. Det er såvel EU's som medlemsstaternes og de internationale organisationers moralske og politiske pligt.
<P>
Da to medlemmer har omtalt Grækenland, vil jeg sige, at miljøbeskyttelse er et særligt mål for mit land, da det er et land med kyster, øer, en omfattende turistøkonomi og et ønske om at blive transitcenter i det østlige middelhavsområde, hvilket betyder øget skibstrafik og øgede risici for forurening og uheld. Det er en strategi, der kommer til udtryk både i regeringens politik og i græske rederiers omfattende investeringer i moderne skibe. På grund af vores store handelsflåde er vi imidlertid også et land med store problemer med tilpasning til en ny forordning, der afviger fra internationale konventioner og uundgåeligt fører til hurtige forandringer med økonomiske konsekvenser. Virksomhedskapacitet og arbejdspladser, der risikerer at gå tabt, er faktorer, som intet andet land oplever i så alvorligt et omfang som Grækenland. Derfor kunne vi ønske, at forordningen, med hensyn til tidsplanen, tog højde for de handelsaktiviteter, der er på vej, og for tankskibenes kontraktmæssige forpligtelser. Desuden er vi alle klar over, at isolerede foranstaltninger ikke er tilstrækkeligt. Skibsregistrene har også et stort ansvar. Uddannelse af mandskab spiller en stor rolle, ligeledes enighed og koordinering medlemsstaterne imellem samt adgang til nødhavne. Inden for rammerne af EU's overordnede mål vil vi forsøge på den bedst mulige måde at kombinere beskyttelse af miljøet med den europæiske flådes og vores økonomis konkurrenceevne.
<SPEAKER ID="471" NAME="Jacques Barrot" LANGUAGE="FR">
Hr. formand, mine damer og herrer! Jeg vil gerne endnu en gang takke hr. Le Rachinel og Transport- og Turismeudvalget for deres fremragende arbejde, som burde gøre det muligt at få forslaget vedtaget ved førstebehandlingen. Jeg vil også gerne takke alle de medlemmer af Parlamentet, der har taget ordet for at understrege, at denne forpligtelse udgør en integrerende del af vores indsats for sikkerheden til søs.
<P>
Deres ændringsforslag, hr. Le Rachinel, som blev vedtaget enstemmigt i Transport- og Turismeudvalget, bliver ikke mindre vigtigt af, at det er teknisk, fordi det bidrager til at gøre teksten endnu klarere. Derfor kan jeg acceptere det.
<P>
Hr. formand, ærede medlemmer! Jeg vil gerne takke Parlamentet for igen at involvere sig i politikken for sikkerhed til søs, der - som en af talerne understregede - er så meget desto mere nødvendig, fordi udviklingen af havets motorveje og søtransporten vil kræve endnu større opmærksomhed på sikkerhedsområdet.
<SPEAKER ID="472" NAME="Formanden">
Forhandlingen er afsluttet.
<P>
Afstemningen finder sted torsdag kl. 11.00.
