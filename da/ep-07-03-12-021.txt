<CHAPTER ID="021">
Erhvervelser og forøgelse af kapitalandele i den finansielle sektor (forhandling) 
<SPEAKER ID="164" NAME="Formanden">
Næste punkt på dagsordenen er betænkning af Wolf Klinz for Økonomi- og Valutaudvalget om forslag til Europa-Parlamentets og Rådets direktiv om ændring af Rådets direktiv 92/49/EØF og direktiverne 2002/83/EF, 2004/39/EF, 2005/68/EF og 2006/48/EF hvad angår procedurereglerne og kriterierne for tilsynsmæssig vurdering af erhvervelser og forøgelse af kapitalandele i den finansielle sektor - C6-0298/2006 -.
<SPEAKER ID="165" NAME="Vladimír Špidla" LANGUAGE="CS">
Hr. formand, mine damer og herrer! Jeg ønsker at takke Økonomi- og Valutaudvalget og især hr. Klinz for den fremragende betænkning om tilsynsmæssig vurdering af erhvervelser og forøgelse af kapitalandele i den finansielle sektor og den store indsats, der er ydet for at opnå en fælles holdning blandt de tre institutioner.
<P>
Vi deler hr. Klinz' synspunkt om, at direktivforslaget vil resultere i en mere effektiv tilgang til erhvervelser i den finansielle sektor. Der er helt tydeligt behov for at sikre, at de relevante myndigheder gennemgår erhvervsmæssige beslutninger om erhvervelser i den finansielle sektor kritisk og gennemsigtigt. Lovlige erhvervsmæssige beslutningsprocesser skal imidlertid ikke forpurres af nidkære myndigheder eller politisk indblanding. Hvor både køberen og målet for erhvervelse er genstand for inspektion, skal de ansvarlige myndigheder samarbejde, udveksle oplysninger og hjælpe hinanden. Det vil tjene til at fremskynde vurderingsprocessen.
<P>
Det nævnes ofte, at vi ikke skal åbne vores døre ukritisk for invasionen af kapital fra tredjelandene eller for store selskabers overtagelser af vores institutioner. Jeg er af den faste overbevisning, at vi fortsat skal opfylde vores forpligtelser i internationale fora som WTO, selv om vi skal beskytte interesserne for vores markeder, vores institutioner og vores forbrugere. Vi skal endvidere sikre, at vores handelspartnere også opfylder deres forpligtelser. Den nuværende situation er meget positiv. Flere EU-baserede institutioner er med held kommet ind på markedet i tredjelande, hvor de har gennemført fusioner og overtagelser i den finansielle sektor. Men samtidig skal vi ikke ignorere problemerne i EU, hvor organisationer fra nogle af medlemsstaterne har haft problemer med erhvervelser af virksomheder i andre medlemsstater.
<P>
Formålet med direktivet er hverken at tilskynde til eller forsøge at begrænse erhvervelser i den finansielle sektor. Vores målsætning er ikke at forstyrre den normale funktion af markedet. Vi skal imidlertid sikre, at der er en solid ramme for vurdering - og derefter godkendelse eller afvisning - af potentielle erhvervelser. Det vigtige i denne sammenhæng er, at tilsynsmæssig vurdering ikke blot skal være en udøvelse af skøn, da dette kan resultere i forsinkelser og obstruktion og vil være ineffektivt og uøkonomisk. I betænkningen behandles endvidere spørgsmål om fjendtlige frem for venlige overtagelser. Fjendtlige overtagelser er en del af den normale funktion af markedet.
<P>
Kommissionen mener, at myndighederne skal vedtage en holdning til fordel eller ulempe for disse initiativer. Uanset om et initiativ er venligt eller fjendtligt, træffes beslutningen af aktionærerne. Der skal være villige sælgere i forbindelse med enhver erhvervelse. Hvis de tilsynsmæssige kriterier ifølge direktivet er opfyldt, er der ingen grund til at sætte spørgsmålstegn ved værdien af aftaler mellem villige købere og sælgere.
<P>
For at opsummere kan man sige, at tydelige, retfærdige og forudsigelige tilgange og processer er af afgørende betydning for hensigtsmæssig funktion af det indre marked. Jeg mener, at vi med dette direktiv vil fjerne den nuværende tvetydighed. Mange tak for Deres opmærksomhed.
<SPEAKER ID="166" NAME="Wolf Klinz " LANGUAGE="DE">
Hr. formand, råds- og kommissionsmedlemmer, mine damer og herrer! På blot seks måneder er Rådet, Kommissionen og Parlamentet nået til enighed om revisionen af direktiv om tilsynsmæssig vurdering af erhvervelser og forøgelse af kapitalandele i den finansielle sektor.
<P>
Takket være Økonomi- og Valutaudvalgets hurtige arbejde og de målrettede trilogforhandlinger vil det være muligt at afslutte sagen i dette forår, forudsat at Økofin-Rådet godkender den den 27. marts. Det er et synligt bevis for borgerne på, at Europa er handledygtigt selv med 27 medlemsstater og i stand til hurtigt at træffe vigtige beslutninger, også - som kommissæren netop har skildret - når der er tale om en kompleks sag som denne.
<P>
Derfor vil jeg indledningsvis meget kort gerne takke alle implicerede parter for det gode samarbejde, i særdeleshed skyggeordførerne hr. Purvis og hr. Muscat, udvalgsformanden fru Berès og alle dem, som har bidraget til, at direktivet efter al sandsynlighed vil blive vedtaget på tværs af grupperne i en blokafstemning i morgen.
<P>
Jeg vil også gerne fremhæve det konstruktive samarbejde med repræsentanterne for Middelhavslandene, som vi har kunnet overbevise om, at der er taget hensyn til deres bekymringer med hensyn til den opsplittede aktionærstruktur, som er meget udbredt i deres lande.
<P>
Endelig vil jeg rette en stor tak til det finske og det tyske formandskab og til Kommissionen, som har ledsaget vores projekt på kompetent vis og sørget for et gnidningsløst samarbejde.
<P>
Vi har brug for dette reviderede direktiv. Vi har tidligere mere end én gang set, at enkelte virksomheder ikke har kunnet erhverve kapitalandele i andre lande eller overtage hele virksomheder i dem, fordi der ikke var nogen klar lovramme, som fastlagde fælles vurderingskriterier og dermed en fælles procedure for tilsynsmyndighederne. Det bliver nu ændret.
<P>
Det forslag til direktiv, som Kommissionen fremlagde sidste efterår, har større retssikkerhed, stor pålidelighed og klart afgrænsede beslutningsprocesser som mål, og da alle parter er enige om det, støtter vi det også. Alle tre institutioner - Kommissionen, Rådet og Parlamentet - mener, at vi må gå i denne retning, og at der er behov for den størst mulige harmonisering, hvis folk i alle EU's medlemsstater skal have mulighed for at deltage i markedet på det, som virkelig er lige vilkår.
<P>
Alligevel herskede der selvfølgelig helt uundgåeligt forskellige opfattelser på flere punkter, navnlig med hensyn til vurderingsperioden og alternative handlemuligheder i tilfælde af negative afgørelser, hvis altså en anmodning om at erhverve en kapitalandel eller sågar overtage en hel virksomhed bliver afslået. Det viste sig imidlertid at være muligt at løse disse problemer gennem forhandlinger og at opnå konsensus.
<P>
For fremtiden vil grænseoverskridende fusioner blive væsentligt lettere for kreditinstitutter, forsikringsselskaber og også investeringsfirmaer, og det er der fire grunde til. For det første vil tilsynsmyndighederne for fremtiden maksimalt have 60 dage til at træffe afgørelse om en forøgelse af kapitalandele. Den periode vil kun kunne afbrydes én gang i 20 dage med henblik på at skaffe yderligere oplysninger, hvis den potentielle erhverver kommer fra en af EU's medlemsstater, eller i 30 dage, hvis erhververen kommer fra et tredjeland.
<P>
En sådan skelnen mellem virksomheder fra EU og fra tredjelande tager højde for det forhold, at tilsyns- og markedsstrukturerne i tredjelande ofte ikke er identiske med dem i EU, hvorfor de europæiske myndigheder ikke altid er fuldt informeret om forholdene i disse lande. Derfor skal tilsynsmyndighederne have mere tid til at skaffe og vurdere yderligere oplysninger, og samtidig har virksomheder fra tredjelande brug for mere tid til at forberede, oversætte og fremsende disse oplysninger. De forskellige afbrydelsesperioder gør begge ting muligt uden at overtræde WTO-reglerne.
<P>
For det andet er de fem vurderingskriterier entydige og udtømmende, og medlemsstaterne har mulighed for at benytte dem til at definere de oplysninger, som den potentielle erhverver skal fremlægge, herunder hvilken form for erhvervelse der er tale om, og hvem den potentielle erhverver er. Der skal således rekvireres færre oplysninger i forbindelse med enkle og overskuelige forøgelser af kapitalandele end ved mere komplekse erhvervelsestransaktioner, som måske også berører mere end en sektor.
<P>
To år efter direktivets ikrafttræden skal Kommissionen foretage en revision af, om informationskravene er relativt ens i medlemsstaterne, eller der kan konstateres afvigelser, og Kommissionen må så muligvis gribe ind her og sørge for, at der ikke optræder sådanne afvigelser.
<P>
For det tredje er tilsynsmyndighederne - som kommissæren sagde - forpligtet til at arbejde tæt sammen, selv om det er fastlagt specifikt, at den endelige afgørelse træffes af målenhedens tilsynsmyndighed, som også skal meddele begrundelserne for afgørelsen, hvis den falder negativt ud. Det er ikke planen, at man skal være forpligtet til at offentliggøre disse begrundelser, men den virksomhed, som har fået afslag på sin erhvervelseshensigt, kan forlange en sådan offentliggørelse. Der er ligeledes mulighed for, at de enkelte medlemsstater kan offentliggøre begrundelserne i overensstemmelse med deres egen lovgivning.
<P>
Med henblik på at undersøge, om direktiverne bliver overholdt, ville Kommissionen for det fjerde have direkte adgang til dokumenterne, men det har vi afvist. Det gjorde vi, fordi direktivet vil skabe større retssikkerhed og klarhed i fremtiden. Jeg er fuldkommen overbevist om, at det vil være yderligere et skridt hen imod flere grænseoverskridende konsolideringer og dermed et stadig mere integreret indre marked.
<SPEAKER ID="167" NAME="John Purvis" LANGUAGE="EN">
Hr. formand! Jeg vil gerne takke hr. Klinz for hans tapre indsats for at få vedtaget dette. Vi støtter kompromiset med Rådet, selv om det udvander Kommissionens oprindelige hensigt, og faktisk ville Kommissionens oprindelige tekst efter vores mening have været bedre. Som sagt kæmpede hr. Klinz tappert for at holde sig så tæt som muligt til den oprindelige hensigt og for at forbedre den. Min gruppe ville gladeligt have strammet op på den med større gennemsigtighed og færre muligheder for protektionisterne.
<P>
Kommissionens oprindelige deadline på 30 dage for tilsynsmæssig vurdering er blevet forlænget med mulighed for op til 90 dage for ikke-EU-erhververe, men det centrale punkt her er, at der i det mindste bliver en absolut tidsfrist. Det giver håb om, at vi kan undgå, at en protektionistisk tilsynsmyndighed kan bremse en overtagelse ved hjælp af forhalingstaktik. Af hensyn til gennemsigtigheden ville vi have foretrukket åbenhed om baggrunden for en tilsynsmyndigheds beslutning, hvilket ville have hjulpet med at skabe præcedens og fælles praksis i hele EU. Desværre foretrækker visse medlemsstater fortsat hemmeligholdelse.
<P>
Atter en gang blev truslen fra hedgefonde bragt på bane i forbindelse med ændringsforslag fremsat af min gruppe, som havde til formål at undgå vanskeligheder for fondsmæglere. Vi er nødt til at holde op med at reagere pr. instinkt over for hedgefonde og fonde bestående af risikovillig kapital. De er med til at forbedre vores økonomi, alene fordi de er aktive og krævende aktionærer.
<P>
Jeg håber, at tilsynsmyndighederne nu kan overbevises om at arbejde stadig tættere sammen, udveksle oplysninger og opbygge tillidsforhold. Det er i deres egen interesse, og hvad vigtigere er, det er i de finansielle serviceudbyderes og hele EU's økonomis interesse. Vi arbejder os hen imod et mere åbent og konkurrencedygtigt europæisk marked for finansielle serviceydelser. Lige netop dette resultat blev ikke helt, som jeg og min gruppe havde håbet. Skylden herfor ligger hovedsageligt hos Ministerrådet, men vi vil holde øje med, at det drives i den rette ånd i stedet for at benytte os af ethvert smuthul og enhver flertydighed til at obstruere det. Vi må forvandle tom snak om Lissabon-dagsordenen til handling, og dette er et lille skridt i den retning.
<SPEAKER ID="168" NAME="Joseph Muscat" LANGUAGE="MT">
Hr. formand! Det oplagte resultat af dette arbejde er, at vi nu har en tydelig tidsplan for, hvor lang tid det vil tage for lovgiverne at gennemføre en procedure for overtagelser, og det gode resultat skyldes helt sikkert hr. Klinz' fremragende betænkning og det gode samarbejde. Som med ethvert kompromis er der naturligvis punkter, som efter vores opfattelse burde være grebet anderledes an. Jeg mener imidlertid, at vi har opnået et rigtigt godt resultat. Jeg er helt enig med hr. Purvis om, at vi nu har et bestemt antal dage til at træffe beslutningen om overtagelser, og det er den største bedrift under disse forhandlinger.
<P>
Jeg mener endvidere, at vi har forbedret Kommissionens arbejde, idet vi har givet lovgiverne den tid, der er nødvendig for at træffe en kvalificeret beslutning. Det er meningsløst at presse på for at afkorte den tid, der er nødvendig for at træffe en beslutning, hvis det i sidste ende giver bagslag. Jeg mener, at lovgiverne, især de mindre betydelige lovgivere med færre ressourcer, i denne sammenhæng skal have al den tid, der er nødvendig, for at træffe velbegrundede beslutninger om vigtige spørgsmål som dette. Jeg mener, at det er et ekstremt velovervejet skridt i retning af et gennemsigtigt og europæisk perspektiv på dette område. Endelig skal vi, selv om det desværre er teknisk umuligt at inkorporere dem i lovgivningen, på forhånd tage højde for aspekter som social styring og virksomhedsledelse på området for overtagelser. Det hænger ikke uløseligt sammen med lovgivningsområdet, men det er et område, som EU's borgere anmoder os om at undersøge grundigt.
<SPEAKER ID="169" NAME="Margarita Starkevičiūtė" LANGUAGE="LT">
Hr. formand! Jeg ønsker også at takke ordføreren for den udmærkede betænkning, og jeg støtter mange af kollegernes synspunkter. jeg ønsker imidlertid også at nævne et andet forhold, som ret ofte glemmes, især af medlemmerne af Kommissionen, nemlig at det drejer sig om en proces, der ikke er ny. Finansielle grupper opererer allerede i EU, og vi ved, at vi af hensyn til den ensartede udvikling af alle landenes markeder skal sikre, at disse store grupper ikke presser de mindre virksomheder ud af markedet, da det er disse virksomheder, som er innovatørerne, og da de ikke ignorerer forbrugernes interesser.
<P>
Jeg kan give et eksempel med Litauen, hvor de store finansielle grupper er så veletablerede, at de opnår indtægter på 90 %, og det viser tydeligt, at kunderne betaler prisen. Med andre ord skal vi, når vi træffer beslutninger om virksomhedsovertagelser og oprettelsen af nye finansielle grupper, lade tilsynsmyndighederne vurdere strukturen af disse grupper og det omfang, hvori disse nye finansielle grupper vil være modtagelige over for innovation og kunne respektere deres klienters behov.
<P>
Samtidig med at vi beskæftiger os med de finansielle gruppers aktiviteter, kan vi ikke ignorere den omstændighed, at disse grupper endnu ikke har specificeret, hvad der vil ske, hvis et af deres datterselskaber i et eller andet land ikke fungerer effektivt og f.eks. går konkurs. Vi ved stadig ikke, hvem der skal kompensere klienterne.
<P>
Det er efter min opfattelse et kompliceret problem, et problem som bl.a. kan løses med organiseringen af bedre overvågning. En vigtig del af processen er derfor overvågning af fusioner og udvidelser i det finansielle marked på en sådan måde, at det vil være muligt at forsvare de små virksomheders og forbrugernes interesser.
<SPEAKER ID="170" NAME="Alexander Radwan" AFFILIATION="PPE-DE">
(DE) Hr. formand, hr. kommissær, mine damer og herrer! Jeg vil også gerne takke ordføreren, hr. Klinz, for dagens resultat er meget positivt, da det blev opnået hurtigt på grund af det gode samarbejde mellem Kommissionen, Parlamentet og Rådet.
<P>
Det var nødvendigt med et hurtigt resultat, fordi protektionismen tager til i nationalstaterne, ikke kun i den finansielle sektor, men også inden for andre, for det vil glæde enhver medlemsstat, hvis en af dens virksomheder kan investere i et andet land og overtage virksomheder i det, men ve den virksomhed fra et andet land, som prøver at gøre det samme, så er det de sætter himmel og jord i bevægelse og bliver barske, ikke kun i den finansielle sektor, men også i energibranchen, som vi f.eks. har set med Endesa og E.ON.
<P>
Derfor blev det nødvendigt at gribe til handling. Jeg er glad for, at der blev opnået enighed om kriterier og frister, men jeg er betænkelig ved den rolle, som tilsynsmyndighederne har spillet i debatten. Som det var tilfældet i forbindelse med diskussionen om "Basel II" har de ikke gjort ret meget for at afklare, hvordan de kunne overvåge integrationen af det finansielle marked. Jeg slår dermed bestemt ikke til lyd for en europæisk tilsynsmyndighed, men sådan som tilsynsmyndighederne i Europa har organiseret tingene, er de primært interesseret i at afstikke deres nationale grænser. Derfor bør vi og også Kommissionen tage det første skridt på europæisk plan og invitere tilsynsmyndighederne til en dialog om emnet.
<P>
Jeg vil også gerne sige noget om hedgefonde, som hr. Purvis allerede har nævnt. Selv om jeg er enig med ham i, at man ikke bør lægge dem for had, så jeg gerne, at der blev ført diskussioner - som jeg mener særligt bør omfatte andre dele af verden - om vigtigheden af at Kommissionen gør noget på området, foretager en evaluering - af den slags, som er blevet permanent på andre områder - om hvordan man skal håndtere hedgefonde, hvordan man skal forstå udtalelserne fra den tyske forbundsbank og fra Den Europæiske Centralbank om de finansielle markeders stabilitet, og at den fremlægger noget om det. På baggrund af udtalelserne fra Parlamentet til Kommissionen har jeg indtryk af, at der her er tale om arbejdsvægring, og det ville glæde mig, om nogen tog handsken op og gik foran på dette område. Kommissær Špidla, på Deres ansvarsområde bliver der stillet mange forslag, så måske De kunne lade denne ærgerrighed smitte lidt af på kommissær McCreevy.
<SPEAKER ID="171" NAME="Antolín Sánchez Presedo" AFFILIATION="PSE">
. - (ES) Hr. formand! De grænseoverskridende spørgsmål og erhvervelsen af aktier i banker, forsikringsselskaber og investeringsvirksomheder er mindre end i andre sektorer. En hindring er usikkerheden i forbindelse med procedurerne for de nationale tilsynsmyndigheders tilsynsmæssige vurdering på grund af manglende kriterier om erhververens egnethed og detailregulering af procedurerne.
<P>
Forslaget til direktiv behandler disse problemer og harmoniserer håndteringen heraf. De ændringsforslag, der er blevet vedtaget i Økonomiudvalget, bringer klarhed over disse krav, fremmer tilsynsaktiviteterne, beskytter fortroligheden og forbedrer kontrollen. Resultatet som helhed er positivt, og jeg lykønsker ordføreren, hr. Klinz.
<P>
Det er et følsomt spørgsmål, at der i tilfælde stor spredning af ejendomsretten med lav deltagelse kan opnås stor indflydelse. Vi har derfor kæmpet for forpligtelsen til at oplyse om enhver betydelig deltagelse, og vi synes, at det er positivt, at medlemsstaterne kan fastsatte en lavere tærskel end 10 % med henblik på at modtage information og fastslå eksistensen heraf.
<SPEAKER ID="172" NAME="Piia-Noora Kauppi" AFFILIATION="PPE-DE">
(EN) Hr. formand! Som alle mine kolleger før mig vil jeg også gerne takke hr. Klinz. Alt i alt kan vi godt være tilfredse med resultatet af dette direktiv. Det støtter et værdifuldt mål: at fremme konsolidering af den finansielle sektor i Europa. Uden velfungerende finansielle markeder vil andre former for markedsintegration slå fejl. Den finansielle verden er nødt til at gå forrest. Den kan ikke afholdes fra at træffe beslutninger om investeringer og fusioner ved hjælp af vilkårlige restriktioner som hidtil.
<P>
Fra nu af er reglerne for nationale myndigheder nødt til at være gennemsigtige og udelukkende tilsynsmæssige af natur, og jeg er fortrøstningsfuld med hensyn til, at de nøje vil overholde det aftalte. Slut med protektionisme forklædt som tilsyn, om jeg må bede! Den kompetente myndigheds beslutning om godkendelse eller afvisning bør ske så hurtigt og hensigtsmæssigt som muligt. Som det nu er blevet aftalt i direktivet, går vi ind for meget skrappe tidsfrister for beslutningstagning. Desuden er der ingen grund til, at initiativer, der først og fremmest er rettet mod fortjenester på investeringer, og som ikke ændrer ejerforholdene, vækker den form for national frygt, som vi kan se på markedet. Konsolidering i finanssektoren bør så vidt muligt handle om markedsincitamenter og -forhold, ikke politiske overvejelser.
<P>
Lad os også overholde aftalen, hvad angår sammenlægning af aktieposter. Hvis beslutningerne om aktieposter foretages af uafhængige investeringsselskaber, er der ingen grund til at sammenlægge aktieposter i en enkelt gruppe af selskaber. Der findes store koncerner på dette marked, og vi er nødt til at sikre, at uafhængige aktører kan fungere frit. Det berører også de hedgefonde, mine kolleger har omtalt.
<SPEAKER ID="173" NAME="Formanden">
Forhandlingen er afsluttet.
<P>
Afstemningen finder sted i morgen kl. 12.00.
