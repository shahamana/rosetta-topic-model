<CHAPTER ID="021">
Bulkcarrieren New Flames forlis og følgerne heraf for Algeciras-bugten (forhandling)
<SPEAKER ID="233" NAME="Formanden">
Næste punkt på dagsordenen er redegørelse fra Kommissionen om bulkcarrieren New Flames forlis og følgerne heraf for Algeciras-bugten.
<SPEAKER ID="234" NAME="Jacques Barrot" LANGUAGE="FR">
Hr. formand! Det er mig en glæde at være her i dag for at informere Dem om Kommissionens redegørelse i forbindelse med den beslutning, som De vil vedtage om bulkcarrieren New Flames forlis og konsekvenserne for Algecirasbugten.
<P>
Denne beslutning vedrører to emner, som er meget vigtige for Europas borgere, sikkerhed til søs og beskyttelse af havmiljøet, dvs. beskyttelse af vores kyster, bugter og strande. Europa har oplevet økologiske katastrofer, som skyldtes ulykker på havet, f.eks. Erika og Prestige. New Flames forlis har haft alvorlige konsekvenser, men det har ikke skabt en katastrofe af samme omfang.
<P>
Ikke desto mindre har forliset mindet os om, at søtransport kan være farlig, og at sådanne ulykker stadig kan ske trods de mange foranstaltninger, som EU har truffet gennem de seneste årtier. Kommissionen har fulgt ulykken meget tæt og har kontrolleret, om fællesskabslovgivningen er blevet anvendt, og den vil nu gerne stille en række praktiske forslag, som sigter mod en yderligere forbedring af sikkerheden til søs.
<P>
Kommissionen har fulgt denne ulykke, som skete i august 2007, meget tæt. Kommissionens tjenester, navnlig Generaldirektoratet for Miljøs overvågnings- og informationscenter, som har ansvaret for civilberedskabet, har været i kontakt med de spanske myndigheder, ASMAR Sociadad Estatal de Salvamento y Seguridad Maritima og de britiske myndigheder.
<P>
Efter anmodning fra de spanske myndigheder har vi gennem Det Europæiske Agentur for Søfartssikkerhed EMSA leveret diverse satellitbilleder for at spore eventuel olieforurening i Algecirasbugten. Desuden besluttede Spanien gennem overvågnings- og informationscenteret at bede om at få mobiliseret et olieopsamlingsskib under EMSA. Dette miljøskib, Mistra Bay, befinder sig stadig på stedet og er klar til at assistere efter de spanske myndigheders instrukser.
<P>
Disse to EMSA-tjenester, nemlig det satellitbaserede overvågningssystem CleanSeaNet og olieopsamlingsskibene, er skabt ved europæisk lovgivning. Det er takket være Europa-Parlamentets støtte, at der er blevet afsat 154 millioner euro til at bekæmpe forurening i perioden 2007-2013. Desuden har EMSA for nylig indgået aftaler med andre olieopsamlingsskibe for at give Europas kyster en endnu bedre beskyttelse, og om kort tid vil to nye fartøjer, Bahia Uno og Bahia Tres, operere ud for Algecirasbugten.
<P>
Generelt er det Kommissionens ansvar at sikre, at den eksisterende EU-lovgivning om sikkerhed til søs og beskyttelse af havmiljøet bliver anvendt korrekt. EMSA blev oprettet for at hjælpe Kommissionen med at styrke og gennemføre den eksisterende EU-lovgivning. Agenturet gennemfører inspektioner, som danner grundlag for at vurdere de skridt, som medlemsstaterne har taget for at opfylde fællesskabslovgivningen. Hvis det er aktuelt, kan Kommissionen anlægge sag mod en medlemsstat, som ikke gennemfører fællesskabslovgivningen korrekt.
<P>
På det nævnte område verserer der flere sager, herunder vedrørende det, der i daglig tale kendes som direktivet om strafferetlige sanktioner for forurening fra skibe og miljøansvarsdirektivet. Den praktiske anvendelse af straffelovens bestemmelser og retsforfølgelse af forurenere er ikke desto mindre en sag, som fortsat hører under de enkelte medlemsstater.
<P>
Jeg vil gerne vende tilbage til spørgsmålet om New Flame. Kommissionen behandler i øjeblikket en klage fra Andalusiens regionalregering om eventuel manglende overholdelse af fællesskabslovgivningen. Man skal huske, at hensigten med den tredje maritime pakke, som vi diskuterer i dag, er yderligere at forbedre overvågningen af skibstrafikken og redernes ansvar.
<P>
Afsluttende vil Kommissionen gerne påpege, at EU har gennemført ambitiøse politikker for sikkerheden til søs og for beskyttelsen af havmiljøet. Det betyder, at enhver medlemsstat, som rammes af en ulykke, har effektive midler til rådighed til at bekæmpe forurenere og forurening, hvis den ønsker det. Kommissionen håber, at vraget af New Flame snart vil blive fjernet fra Algecirasbugten. Specialskibet Big Foot 1's ankomst sidst i marts tyder på, at der er planer om yderligere forsøg.
<P>
Det var de oplysninger, jeg gerne ville give til Parlamentet.
<P>
Jeg vil nu lytte opmærksomt til, hvad medlemmerne har at sige om dette emne.
<SPEAKER ID="235" NAME="Gerardo Galeote" LANGUAGE="ES">
Hr. formand, hr. kommissær! Det er otte måneder siden, New Flame forliste, og der er stadig risiko for yderligere olieudslip, især olie, som undviger fra vragets last.
<P>
Denne situation er opstået som følge af faktorer, som er daglige foreteelser i dette område, nemlig manglende håndtering af den tætte trafik og massive olieomladningsoperationer mellem fartøjer til søs. I denne særlige sag har der imidlertid også været en række fejl og ansvarsforflygtigelse med hensyn til at overvåge fartøjet og også efter kollisionen.
<P>
Derfor ville Parlamentet være glad for, hvis De kunne besvare følgende fire spørgsmål, hr. kommissær.
<P>
For det første, har De nogen oplysninger om oprindelsen af og graden af toksicitet for de 42.500 t skrotmetal, som ikke er bjærget?
<P>
For det andet, kan De sige os, om der efter kollisionen og i løbet af de sidste otte måneder er sket henvendelse til Fællesskabets mekanisme for civilbeskyttelse, og i givet fald hvor mange gange?
<P>
Har De for det tredje kendskab til planer og tidsplaner for at bringe fartøjet flot - det nævnte De netop - eller til planer om at overvåge risikoen for, at der undslipper forurening fra dets last?
<P>
For det fjerde har Kommissionen indledt en undersøgelse. Går denne undersøgelse ud på at fastslå, om de ansvarlige myndigheder har brudt gældende EU-regler? Hvis det er tilfældet, hr. Barrot, hvis Fællesskabets regler er blevet overtrådt, beder jeg Dem give Parlamentet et løfte om, at De vil indbringe disse overtrædelser for EF-Domstolen, for i sidste ende er det altid borgerne og miljøet, som kommer til at betale.
<SPEAKER ID="236" NAME="Luis Yañez-Barnuevo García" LANGUAGE="ES">
Hr. formand! Jeg vil gerne tro, at vi alle er interesserede i at beskytte miljøet og sikkerheden til søs, og det er den eneste grund til at trække New Flames forlis ind i vores debat. Jeg kan ikke tro, at nogen vil påstå, at denne sag minder bare svagt om katastrofen med Prestige.
<P>
Udslippet fra New Flame er kun oppe på 24 t indtil nu, sammenlignet med over 70.000 t fra Prestige. Det ville svare til at sammenligne en skramme med terminal cancer, men en sådan hændelse er naturligvis altid en alvorlig sag. Vi skal styrke mekanismerne til at forebygge og styre visse risici på vores have, navnlig i Middelhavet.
<P>
Der er ikke tvivl om, at de spanske myndigheder har ageret roligt, effektivt og kompetent, måske fordi de har lært af den alvorlige kæde af fejl og dumheder, som regeringen begik i forbindelse med Prestigekatastrofen. Den spanske regerings og Junta de Andalucías arbejde blev understøttet af Det Europæiske Agentur for Søfartssikkerhed og CleanSeaNets afdelinger, som forsynede de spanske myndigheder med 11 satellitbilleder og to vurderingsrapporter, og hr. Barrot har netop nævnt Kommissionens reaktion, så det vil jeg ikke gentage nu.
<P>
Ni måneder efter hændelsen er sagen under kontrol, og de britiske og spanske myndigheder agerer sammen med Kommissionen nøje inden for rammerne af dialogforummet om Gibralta.
<SPEAKER ID="237" NAME="Graham Watson" LANGUAGE="EN">
Hr. formand! Den mundtlige forespørgsel, som er grundlaget for denne debat, har en bismag af en forældet fortørnelse af konstitutionel art. Parlamentet viser sig fra sin værste side, hvis vi lader den slags følelser skæmme vores tilgang til EU's politik.
<P>
Jeg vil gerne bede kommissæren om at klarlægge tre punkter for os, og jeg håber, at han vil komme tilbage ved debattens afslutning og gøre det.
<P>
For det første, at New Flame kolliderede og sank, ikke i Gibraltarbugten, som spanierne kalder Algecirasbugten, men på østsiden af Gibraltarklippen ud for Europa Point i Middelhavet.
<P>
For det andet at New Flames forlis ikke havde noget at gøre med bunkring af olie, eftersom skibet var lastet med skrotmetal.
<P>
For det tredje at der ikke har været syv udslip af olie, som det hævdes i den mundtlige forespørgsel, men et mindre udslip under en storm den 9.-10. februar. 780 m3 brændstof blev pumpet ud af skibet i måneden efter ulykken, og intet af det blev spildt. Jeg vil være taknemmelig, hvis kommissæren vil bekræfte det over for Parlamentet. Hvis der er olie på kysten, er det mere sandsynligt, at den stammer fra Sierra Nava, som rev sig løs under en storm tidligere på året, grundstødte og lækkede olie.
<P>
Måske vil kommissæren også kommentere samarbejdet mellem myndighederne i Gibraltar og de spanske myndigheder. Jeg mener, at det samarbejde har været eksemplarisk. Gibraltar har overholdt alle sine relevante internationale forpligtelser, og jeg vil gerne invitere de spanske medlemmer, navnlig fra Partido Popular, til at komme med en tur til den del af min valgkreds, tale med myndighederne og se på vraget.
<P>
Der er bestemt god grund til at være bekymret for sikkerheden til søs og risikoen for forurening, ikke kun til havs, men også i luften og af grundvandet i det travle, tætbefolkede industriområde, hvor Gibraltar og dets spanske bagland ligger. Men vi må ikke lade en skuffet oppositions partipolitiske kneb farve vores europæiske overvejelser.
<SPEAKER ID="238" NAME="Raül Romeva i Rueda">
for Verts/ALE-Gruppen. - (ES) Hr. formand! Jeg synes, at situationen omkring New Flame blev sammenfattet på bedste måde af Greenpeace, som satte et banner på vraget med slagordet "vertido diplomático" - diplomatisk udslip.
<P>
Problemet har to sider, en økologisk og en diplomatisk. Sidstnævnte må imidlertid ikke være en undskyldning for ikke at løse det førstnævnte på en seriøs måde.
<P>
F.eks. er hændelsen med New Flame symptomatisk for den kroniske olieforurening af Algecirasbugten, som skyldes Gibraltars manglende overholdelse af den europæiske lovgivning og de spanske myndigheders store efterladenhed. Under alle omstændigheder vil jeg gerne fremhæve, eller jeg skulle måske være taknemmelig for, den pludselige bekymring for miljøet hos medlemmerne i Partido Popular. Jeg får imidlertid det indtryk, at interessen for New Flame ikke har så meget at gøre med behovet for at tackle de miljømæssige problemer som med at skabe den interne opposition, som vi er så vant til.
<P>
Jeg mener altså, at der her foreligger et diplomatisk problem, men det grundlæggende problem er et miljøproblem, som skal løses omgående.
<SPEAKER ID="239" NAME="Willy Meyer Pleite" LANGUAGE="ES">
Hr. formand, hr. kommissær! Siden august har jeg deltaget i forskellige parlamentsinitiativer og holdt flere taler i dette plenum. Det grundlæggende spørgsmål er, som vi alle ved, at området omkring strædet er et af mest trafikerede områder i Europa med over 100.000 fartøjer hvert år, hvoraf 30.000 ankrer op i området mellem Algecirasbugten og Gibraltar.
<P>
Det grundlæggende problem er, at disse to havne ikke har noget organ til at koordinere og overvåge søtrafikken. Det er det grundlæggende problem. Vi fremsætter et klart og præcist initiativ, så de to medlemsstater, der er involveret i denne sag, kan løse denne manglende koordinering så hurtigt som muligt. Vi taler om to havne med meget stort volumen af skibstrafik, og det er uacceptabelt, at der den dag i dag ikke findes noget overvågningsorgan.
<P>
Vi taler ikke kun om New Flame, vi har også haft Sierra Nava og Samotraki, og det er hændelser, som helt klart truer sikkerheden til søs samt menneskers og miljøets sikkerhed.
<P>
Jeg mener derfor, at Europa må tage initiativet og give medlemsstaterne et klart direktiv. Det er uacceptabelt i det 21. århundrede, at fartøjet stadig befinder sig i denne tilstand. Måske var det forkert af Spanien at overlade bjærgningen af fartøjet til Gibraltar? Måske skulle de to forvaltninger have gjort det i fællesskab?
<P>
Jeg har et vigtigt spørgsmål til kommissæren. Jeg har stillet et spørgsmålet til Kommissionen, som hr. Dimas besvarede i marts, og som fremhævede et spørgsmål, som endnu ikke er afklaret, nemlig hvad skibet havde i lasten. Hvilken type skrotmetal fragtede det? Kommissionen svarede, at det fragtede 700 t IFO-380 brændstof, men vi ved stadig ikke hvilken type skrotmetal. Det mener jeg er uacceptabelt.
<P>
Jeg opfordrer Kommissionen til en gang for alle at fortælle os, hvilken type skrotmetal skibet fragtede.
<SPEAKER ID="240" NAME="Luís Queiró" AFFILIATION="PPE-DE">
(PT) Hr. formand, mine damer og herrer! Jeg tager ordet i denne debat, fordi situationen omkring New Flame, som forliste i Algecirasbugten og Gibraltar i august 2007, stadig ikke er løst. Det er velkendt, at der skete flere udslip af brændstof og olie fra skibet mellem august 2007 og februar 2008. Vi ved alle, at følgerne af denne type uheld ikke respekterer statsgrænser og skader såvel miljøet som befolkningen på kysten.
<P>
Jeg tilslutter mig derfor de spanske medlemmer, som beder om et svar på de spørgsmål, der er stillet om New Flame. Det er relevante spørgsmål, som kræver er hurtigt svar, for denne ulykke vedrører ikke kun de spanske myndigheder og myndighederne i Gibraltar. Denne type ulykker har konsekvenser for miljøet, sikkerheden til søs og den maritime økonomi, og de berører derfor os alle.
<P>
Vi kan ikke ignorere den kendsgerning, at dette skib kolliderede og sank på en af verdens travleste skibsruter, og at lasten endnu ikke er blevet losset. Den diplomatiske strid er derfor vores mindste problem. De rejste spørgsmål er imidlertid så meget mere relevante, som Parlamentet netop har godkendt en lovgivning om sikkerheden til søs i en pakke af foranstaltninger, som har til formål at styrke den europæiske lovgivning og harmonisere den med vigtige internationale instrumenter.
<P>
Vi mener derfor, det er relevant at spørge, hvordan de ressourcer, der blev godkendt af den europæiske lovgivning, bliver brugt, i det mindste de af dem, som allerede er til rådighed, og hvordan det nødvendige samarbejde mellem medlemsstaterne og Kommissionen bliver koordineret, navnlig med hensyn til at udveksle information, placere ansvar og de praktiske foranstaltninger til at løse situationen. Det er desuden i denne kontekst, vi vurderer næstformand Barrots redegørelse i dag, som jeg forstår giver udtryk for Kommissionens holdning.
<SPEAKER ID="241" NAME="Francisca Pleguezuelos Aguilar" AFFILIATION="PSE">
(ES) Hr. formand! Denne debat og svarene fra kommissæren efterlader ingen tvivl om, at de spanske og andalusiske myndigheder er yderst opmærksomme på udslip af forurenende stoffer og sikkerheden til søs. Det er ting, som den spanske regering prioriterer højt, både med hensyn til reaktionen, som var hurtig og hensigtsmæssig, og fordi den har iværksat en række meget storstilede aktioner for at løse problemet og undgå endnu værre katastrofer. Det har vi allerede talt om.
<P>
Det er klart, at New Flame på ingen måde er en katastrofe i samme størrelsesorden som Prestige, men forlisets konsekvenser har beskæftiget og bekymret den spanske regering.
<P>
Den spanske regering kan bestemt ikke beskyldes for at have været passiv, tværtimod. Lige fra ulykken skete, har Spanien være i kontakt med Det Forenede Kongerige og Gibraltar og har søgt oplysninger om skibet og om kollisionen, og det har tilbudt at samarbejde og koordinere det initiativ, som hr. Meyer Pleite har foreslået.
<P>
Som kommissæren sagde, har man søgt assistance fra EU siden august. Skibsejeren og hans selskab har fået pålagt at bære omkostningerne ved skaden, og Junta de Andalucía har også sendt en klage til Gibraltar for eventuelt at have undladt at følge loven.
<P>
Det er vigtigt for Spanien at have opfyldt sine forpligtelser - det gjorde man, og der var ingen gentagelse af det, der skete med Prestige - men der er også behov for koordination, og det er denne koordination, der viste sig at mangle. Derfor mener jeg, at Spaniens henvendelse til dialogforummet om Gibraltar som en foranstaltning, som virkelig kan sætte os i stand til at styre sådanne situationer og forebygge flere uønskede hændelser, bør afslutte denne sag for os alle. Alt andet er bare den sløvhed, som nogle mennesker følte og ønskede at trække gennem Parlamentet en gang til.
<SPEAKER ID="242" NAME="David Hammerstein" AFFILIATION="Verts/ALE">
(ES) Hr. formand! For De Grønne handler det ikke om at skyde skylden på nogen, men om at finde en effektiv måde at håndtere en katastrofe som denne på, eller rettere den række af katastrofer, som dagligt sker i Gibraltarstrædet.
<P>
Kollisionen var en alvorlig advarsel, som vi bør tage alvorligt. Vi har bedt Kommissionen om at vedtage foranstaltninger, som kan bekæmpe den dumdristige og farlige bunkringspraksis, som gør Gibraltars, Storbritanniens og Spaniens farvande til en enorm, lovløs flydende tankstation uden overvågning eller sikkerhed.
<P>
Der sejler hundredvis af tvivlsomme enkeltskrogede skibe i disse farvande. Sidste år fandt der 6.000 brændstofomladninger sted, heraf over 10.000 på åbent hav, uden de sikkerhedsforanstaltninger, som er fastsat i Marpolkonventionen.
<P>
Vi har sagt til Kommissionen, at vi ikke kan blive ved med at lære af katastrofer, og har bedt den om at fremsende en protokol til Parlamentet, en effektiv protokol om samarbejde på søtransportområdet i Gibraltarstrædet for at beskytte miljøet og almindelig sund fornuft. Vi kan ikke håndtere denne type katastrofer oven i vores dagligdags katastrofer.
<SPEAKER ID="243" NAME="Luis de Grandes Pascual" AFFILIATION="PPE-DE">
(ES) Hr. formand! Jeg vil gerne takke hr. Barrot for hans svar. Algecirasbugten er blevet Gibraltarstrædets losseplads. Sammen med ulovlige bunkringsmetoder truer de fortsatte udslip af forurenende stoffer, om end i små mængder, og ulykker med udslip af lasten med at omdanne et beskyttet område til en kloak.
<P>
Den sag, vi diskuterer nu, truer på ingen måde relationerne mellem Spanien og Storbritannien, som diskuterer deres gamle uoverensstemmelser på en rationel måde. I tilfældet med New Flame vil jeg tillade mig at bruge talemåden "unos por otros, la casa sin barrer" - "man skal være gode venner med sin nabo, men man skal ikke grave hækken op".
<P>
Det er en skandale, at ingen kompetent myndighed efter seks måneder har været i stand til at træffe effektive beslutninger for at forhindre, at skibet synker, og at forurenende udslip fra kollisionen ikke er blevet forhindret.
<P>
Vraget ligger nu på bunden af havet sammen med 42.500 t skrot, hvis art og forureningspotentiale er ukendt.
<P>
Hr. kommissær, vi arbejder hårdt med Erika III-pakken, som Rådet ikke er særlig tilbøjeligt til at rette til efter Parlamentets krav, for at sikre, at der findes en uafhængig myndighed til bekæmpelse af havforurening, en myndighed, som har beføjelse til at træffe beslutninger efter at have vurderet en hændelses omfang.
<P>
New Flamesagen er nærmest skræddersyet til at begrunde oprettelse af netop en sådan uafhængig myndighed, som skal have beslutningskompetence. Det er desuden utilgiveligt at opfordre EU's medlemsstater til at gennemføre de relevante direktiver og ratificere de internationale konventioner, som er relevante for denne sag. Det var trist at høre Andalusien blive hængt ud for den store katastrofe med Prestige. Det er et trist manikæisk spil, som ikke viser megen respekt for Andalusien. Det er en skam, at det var folk fra denne region, der tog sagen op.
<P>
Hr. kommissær, det Andalusien beder om er, at lovlig bunkring og maritime aktiviteter i Algecirasbugten, som skaber velstand og beskæftigelse i området, skal gå hånd i hånd med nøje overholdelse af miljøbeskyttelsen.
<SPEAKER ID="244" NAME="Inés Ayala Sender" AFFILIATION="PSE">
(ES) Hr. formand! Denne ulykke kan på ingen måde sammenlignes med andre ulykker med olietankere eller containerskibe som Napoli, som IMB endnu ikke har truffet beslutning om.
<P>
På den anden side bør vi glæde os over, at næstformanden deltager i denne debat. I øjeblikket fokuserer debatten især på miljøaspekterne. Jeg mener, det er vigtigt, at hr. Barrot har beføjelse til at tage sig af begge aspekter, miljø og transport, med nye instrumenter.
<P>
Vi fik løst de diplomatiske problemer med Gibraltar om flysikkerheden. Jeg vil gerne foreslå hr. Barrot, at vi også her forsøger at løse og forbedre de diplomatiske aspekter med Gibraltar om sikkerheden til søs. Trods problemerne mener jeg, at der allerede findes kanaler for dialog, som kan vise sig at være nyttige.
<P>
Jeg tror også, at de spanske og andalusiske myndigheder har gjort alt, hvad de kunne i forbindelse med denne type uheld i dette kritiske område i Middelhavet, og vi er naturligvis glade og tilfredse over at se, at de straks bad EU om at bruge sine instrumenter.
<P>
Vi er overbevist om, at det er vigtigt at udsende et budskab om håb til borgerne med hensyn til de mere dystre aspekter, og vi vil derfor opfordre Dem til at styrke de EMSA-mekanismer, som har vist sig at være nyttige forebyggende og siden beskyttende foranstaltninger for kysten, at fortsætte arbejdet med den tredje pakke om sikkerhed til søs og især at forbedre samarbejdet mellem havne, som måske ikke altid er så godt, som det kunne være, og at fremsætte alle disse aspekter vedrørende forbedring af kvaliteten af brændstof til skibe, et forslag, som IMO har vedtaget for nylig, og som uden tvivl vil forbedre resultatet eller konsekvenserne af denne type ulykker.
<SPEAKER ID="245" NAME="Jacques Barrot" LANGUAGE="FR">
Hr. formand! Jeg vil forsøge at besvare nogle få af spørgsmålene. Jeg vil gerne sige til hr. Galeote, at Kommissionen ikke er blevet underrettet om, at det skrot, som New Flame fragtede, skulle være specifikt giftigt. Vi har ingen grund til at tro, at metallet skulle være særligt giftigt.
<P>
Hvad angår hjælpen fra Fællesskabets mekanisme for civilbeskyttelse, så anmodede de spanske myndigheder om denne umiddelbart efter, at ulykken med New Flame var sket, men der er ikke blevet anmodet om den siden da. Endelig, med hensyn til bjærgning af vraget, vil jeg gerne fortælle Parlamentet, at der er bjærgningsaktioner i gang, idet forholdene på havet tillader, at de kan udføres sikkert. Bjærgningsaktionen forventes at tage omkring tre måneder.
<P>
Desuden behandler Kommissionen den klage, som man har modtaget fra den andalusiske regering. Hvis det konstateres, at der har fundet overtrædelser sted, vil disse blive forfulgt. Hr. Watson stillede også nogle spørgsmål. Det er rigtigt, at vraget af New Flame ligger på Gibraltars territorialfarvand. New Flames forlis havde intet med bunkring af olie at gøre. De britiske myndigheder har oplyst over for Kommissionen, at oliebunkringsaktiviteter er reguleret under den eksisterende lovgivning, og at de ikke giver nogen særlige problemer. Forsyningsskibe er altid dobbeltskrogede olietankere og har alle de påkrævede certifikater.
<P>
Hr. Meyer, direktivet om overvågning af skibstrafikken fremmer samarbejdet inden for overvågning af skibstrafikken, mens informationssystemet SafeSeaNet giver mulighed for at udveksle information.
<P>
Hr. Queiró, Kommissionen mener, at bestemmelserne i direktivet om strafferetlige sanktioner for forurening fra skibe muligvis kan anvendes i New Flames tilfælde og mere generelt for bunkringsoperationer, som forårsager forurening af havet. Direktivet fra 2005 fastlægger imidlertid ikke den lovmæssige ramme for at udstede sanktioner til personer, som er ansvarlige for forurening af havet.
<P>
Den praktiske udstedelse af sanktioner i hvert enkelt tilfælde er ikke fastlagt i direktivet, men hører under den relevante nationale lovgivning efter indsendelse af en klage eller indledning af en straffesag. Sanktionerne udstedes af de nationale domstole, når det er fastslået, at der er begået en overtrædelse.
<P>
Hr. Hammerstein, omladning af olie på åbent hav er en meget almindelig praksis inden for skibstrafikken. Dette er principielt ikke forbundet med problemer, når blot alle sikkerhedsforanstaltninger overholdes. Skibsrederne har udviklet en samling af bedste praksis for bunkringsoperationer, dvs. under levering af brændstof til skibe. IMO er ved at forberede vedtagelsen af forskellige foranstaltninger, som skal forhindre forurening under omladningen af olie mellem tankskibe. Medlemsstaterne og Kommissionen har aktivt støttet dette arbejde. Vi vil dog fortsat holde nøje øje med dette område.
<P>
Hr. de Grandes Pascual, Kommissionen fremsatte i 2005 som en del af den tredje lovpakke om sikkerhed til søs et forslag til et direktiv, som fastlægger en række grundlæggende fælles regler om civilretligt ansvar og forsikring. Dette forslag blev hilst velkommen i Europa-Parlamentet, men desværre er der endnu ikke sket noget i Rådet. Hensigten med dette forslag er at give et foreløbigt svar til ofrene for havforurening forud for gennemførelsen af de internationale konventioner, som altid trækker ud. Sådanne konventioner træder enten først i kraft efter store forsinkelser, eller også gælder de ikke i alle medlemsstaterne. Det fører til forskelsbehandling af skibsoperatører og ofre.
<P>
Jeg har ikke besvaret alle spørgsmålene, men jeg vil gerne sige, at Kommissionen er opmærksom på, at der løbende er uenighed om Gibraltars territorialfarvand. Det passer sig ikke for os at blande os i denne diskusion. Vi kan kun opfordre de berørte parter til at styrke deres samarbejde og forbedre udvekslingen af oplysninger. Trepartsforummet bør fokusere på spørgsmålet om samarbejde om sikkerhed til søs.
<P>
Jeg vil gerne benytte denne lejlighed til at sige til Dem, at Parlamentet virkelig har levet op til sit ansvar med hensyn til den tredje lovpakke for at forhindre havforurening. Parlamentets Transportudvalg har vedtaget alle syv forslag, og jeg vil gerne rose Parlamentet, som har hjulpet mig meget i denne sag. Ikke desto mindre er det rigtigt, at jeg under det sidste møde i Rådet (transport) bemærkede, at der var en vis modstand hos flere medlemsstater mod to forslag. Det gælder for det første forslaget om civilretligt ansvar, skibsejernes ansvar, hvor vi har måttet indføre en obligatorisk forsikringsordning, som er af afgørende vigtighed for fremtiden. For det andet gælder det forslaget om flagstatens ansvar, som supplerer det første forslag. Flagstatens ansvar er afgørende, hvis vi ønsker, at alle de europæiske flag skal optræde på Parismemorandummets hvide liste, som viser, at de alle er kvalitetsflag. Men der er vi ikke helt endnu. Jeg vil gerne sige, at for at forhindre forlis som New Flames er det afgørende, at vi har en lovgivning, der, som vi har foreslået i den tredje pakke, er omfattende og i stand til effektivt at fjerne risikoen for ulykker til søs og forurening i alle faser.
<P>
Her har vi gjort fremskridt, det er der ingen tvivl om. Agenturet for Søfartssikkerhed har ydet assistance, som jeg allerede har nævnt. Agenturet har for nylig styrket sit netværk af skibe til forureningsbekæmpelse. Intet kan imidlertid erstatte denne tredje lovpakke om sikkerhed til søs, og jeg håber, at medlemsstaterne med fuld opbakning fra Parlamentet vil være indstillet på at leve op til deres ansvar. Tænk hvilken dramatisk situation vi ville stå med, hvis der i morgen skete et olieudslip i de yderst skrøbelige og følsomme farvande i Middelhavet. Derfor vil jeg gerne endnu en gang takke Dem for Deres fulde støtte, så denne tredje lovpakke om sikkerhed til søs kan blive gennemført effektivt, og så vi kan få en effektiv flagstatskontrol og et klart ansvar for skibsejerne. Det er helt afgørende, hvis vi vil forebygge katastrofer af denne art.
<P>
Tak fordi De tog emnet op, for det gav os endnu en gang lejlighed til at fremhæve, hvor vigtig sikkerheden til søs er.
<SPEAKER ID="246" NAME="Gerardo Galeote" AFFILIATION="PPE-DE">
(ES) Hr. formand, jeg har en bemærkning til forretningsordenen. Kommissæren henviste til Gibraltars farvande. Jeg ved ikke, om der var tale om en oversættelsesfejl eller en fortalelse fra kommissærens side. Jeg vil gerne bede ham udtale sig klart om dette, for som kommissæren udmærket ved, er ejerskabet til disse farvande et stridspunkt mellem Kongeriget Spanien og Det Forenede Kongerige.
<P>
Det vil jeg gerne bede kommissæren præcisere.
<SPEAKER ID="247" NAME="Jacques Barrot" LANGUAGE="FR">
Hr. formand! Det var ikke min mening at tage stilling til dette spørgsmål. Jeg nævnte blot vragets geografiske position som Algeciras, Gibraltar. De må ikke misforstå mig. Jeg ville ikke afgøre en uenighed, som jeg i øvrigt ikke er i stand til at afgøre.
<SPEAKER ID="248" NAME="Graham Watson" AFFILIATION="ALDE">
(EN) Hr. formand! Kommissæren havde helt ret. Dette er inden for Gibraltars territorialfarvand, og det bør føres til protokol, at hverken hændelsen eller New Flames forlis fandt sted i Gibraltarbugten eller Algeciras, hvad man nu kalder det. Det skete ud for den sydøstlige spids af klippen i Middelhavet, og det bør føres klart til protokol.
<SPEAKER ID="249" NAME="Formanden">
Jeg har modtaget seks beslutningsforslags, jf. forretningsordenens artikel 103, stk. 2.
<P>
Forhandlingen er afsluttet.
<P>
Afstemningen finder sted torsdag den 24. april 2008.
<P>
Skriftlig erklæring (artikel 142)
<SPEAKER ID="250" NAME="Kartika Tamara Liotard  " AFFILIATION="GUE/NGL">
skriftlig. - (NL) Spørgsmålet om New Flames forlis ud for Gibraltar drejer sig tilsyneladende mest om striden mellem Det Forenede Kongerige og Spanien om Gibraltar. Det er yderst vigtigt, at den diplomatiske sabelraslen ikke overskygger risikoen for en miljøkatastrofe ud for den spanske kyst. Det er trods alt det, der er det virkelige problem. Beskyttelsen af miljøet må altid prioriteres højest.
<P>
Så er der spørgsmålet om ansvaret. For 117. gang har vi her et skib, der sejler under bekvemmelighedsflag for at undgå at skulle følge loven og betale afgifter og derefter kommer i vanskeligheder. EU bør kunne forhindre denne tilsidesættelse af internationale regler. Det skal være krystalklart, hvem der har ansvaret, når der sker ulykker som denne.
