<CHAPTER ID="006">
Ændring af dagsordenen
<SPEAKER ID="092" NAME="Formanden">
Mine damer og herrer! Formandskonferencen afholdt et møde i formiddag. Vi afsluttede konferencen for 10 minutter siden. Vi havde en meget indgående drøftelse af spørgsmålene om, hvordan afstemningen om beslutningerne om Europa 2020-strategien skal organiseres. Som De naturligvis ved, er det en strategi, hvis formål er at sørge for arbejde, fremgang og stabilitet til vores borgere i hele Unionen i et helt tiår. Så det er en afgørende strategi for EU's fremtidige situation, og også for verden uden for Unionen, for vi kan kun have styrke, hvis vi har styrke indadtil.
<P>
I forbindelse med drøftelserne under Formandskonferencens møde blev der fremført argumenter for at stemme om vores beslutninger om Europa 2020-strategien i dag, fordi vi gerne vil have dem afgjort hurtigst muligt, så vi kan deltage ansvarligt i den drøftelse, der foregår om dette emne med andre europæiske institutioner. Der var imidlertid også argumenter for, at vi har brug for en strategi, som vi kan vedtage med et overvældende flertal. Hvis vi ønsker indflydelse på situationen i Unionen, er vi nødt til at organisere et stort flertal bag beslutningerne.
<P>
Det frygtes, at der måske ikke er et sådant flertal i dag. Så på den ene side har vi brug for en strategi hurtigst muligt, og på den anden side ønsker vi en stærk beslutning. Det er, hvad vi har brug for.
<P>
I forbindelse med denne ansvarlige drøftelse blandt formændene for vores politiske grupper har jeg besluttet at fremsætte et forslag om at udsætte forhandlingen. Det er i overensstemmelse med artikel 140 i forretningsordenen.
<P>
Jeg vil gentage, at det er en meget vigtig beslutning, og at vi er klar over, at det haster med en beslutning, men vi har brug for en beslutning, der er stor opbakning bag, og disse anliggender er af stor betydning.
<SPEAKER ID="093" NAME="Joseph Daul" LANGUAGE="FR">
Hr. formand! Tak for Deres udtalelse. Jeg vil gerne tilføje, at vores ungarske venner er i samme situation som vores polske venner, hvad angår oversvømmelser. Vi nærer derfor de samme tanker for vores ungarske medborgere som for vores polske medborgere.
<P>
(Bifald)
<P>
Jeg tilslutter mig Deres fremlæggelse. I en krisesituation skal demokratiske kræfter stå sammen. Det var baggrunden for, at jeg før denne mødeperiode i Strasbourg foreslog Formandskonferencen at udsætte denne beslutning til juni, fordi jeg havde bemærket visse uoverensstemmelser og uklarheder. Jeg opnåede ikke flertal på Formandskonferencen - vi er et demokratisk parlament her - og vi har derfor forsøgt at forberede denne beslutning.
<P>
Ved frokosttid i går indså vi under drøftelserne i vores respektive grupper, at tiden var knap. Jeg vil ikke sige, at der blev sjusket med arbejdet, for det ville være en manglende anerkendelse af det arbejde, der er udført af vores tjenestegrene, vores næstformænd og de mennesker, der er ansvarlige for at forberede arbejdet. Vi sagde til os selv, foran alle eller en del af delegationslederne, at det formodentlig ville være bedst for Parlamentets image at få teksten trukket tilbage og stemme næste gang. Jeg vil dog påpege, at krisen ikke vil være overstået i juni. Vi drøftede sagen og blev enige om, at lederne af de store grupper skulle bede om en udsættelse af afstemningen indtil juni.
<P>
Martin Schulz fortalte mig - og han var den eneste, der gjorde det - at jeg først og fremmest behøvede et flertal i gruppen, men alle har brug for et flertal i gruppen. Vi drøftede derfor ikke ændringsforslag i vores gruppe i går aftes, ligesom vi ikke drøftede beslutningen i dag, idet gruppen gik ind for en udsættelse, for at finde en løsning, hvilket Parlamentet betragter som uomgængelig nødvendigt i forhold til vores medborgere.
<P>
I mellemtiden har vi modtaget et brev fra Guy Verhofstadt, og det er det, der har fået os til at beslutte at anmode om en simpel udsættelse i tre uger. I denne krisesituation beder jeg Dem bevilge den, så vi i Parlamentet kan vise vores medborgere, at vi er et stærkt organ med ansvarlige mænd og kvinder.
<SPEAKER ID="094" NAME="Formanden">
Hr. Schulz vil gerne tale imod forslaget.
<SPEAKER ID="095" NAME="Martin Schulz" LANGUAGE="DE">
Hr. formand! I begyndelsen af sin tale omtalte hr. Daul den vanskelige situation i Ungarn. Mange lande oplever for tiden tilsvarende problemer. F.eks. er slovakkerne blevet hårdt ramt af oversvømmelser. Vi føler en stærk solidaritet med borgerne i alle lande, der er ramt af nød af den art, herunder Ungarn, Polen og Slovakiet.
<P>
Hr. formand! De og hr. Daul beskrev situationen på Formandskonferencen såvel som i går og også i formiddag. Jeg har ikke noget at føje til det proceduremæssige. På vegne af hr. Cohn-Bendit, hr. Bisky og mig selv vil jeg dog gerne forklare, at vi på Formandskonferencen i formiddag ikke stemte for Deres forslag om at udsætte afstemningen, fordi vi mener, at vi bør og faktisk kan stemme i dag.
<P>
Der var et ønske om at vedtage en beslutning af denne art i Parlamentet på et bredere niveau og med et bredere flertal, end det var tilfældet i februar. Det, der er sket i de seneste dage, handler ikke om procedure, men om indhold. Ét står dog helt klart. Man har bevæget sig væk fra det indhold, hvorom der var almindelig enighed i februar, og i lyset af den alvorlige krise er det ikke overraskende. Der er flere forskellige løsninger. Der er løsninger, som nogle finder gode, og det er legitimt demokratisk set, og der er vores løsninger, som adskiller sig fra dem, og som vi mener er bedre. Vi skal ikke bringe os selv på udmattelsens rand for at blive 100 % enige. Det er tid til at indtage faste standpunkter. De kan indtage faste standpunkter, og vi vil gøre det samme. Vi har forsøgt at finde konsensus, men det fungerede ikke, og derfor bør vi nu forsøge at opnå flertal for ét af standpunkterne.
<P>
Hvis der er flertal for en udsættelse, vil jeg sige nu og her, at vi i Gruppen for Det Progressive Forbund af Socialdemokrater i Europa-Parlamentet naturligvis stadig vil være åbne over for nye forhandlinger. Udgangspunktet for disse forhandlinger vil imidlertid være den tekst, vi har fremlagt sammen med vores medlemskolleger fra Gruppen De Grønne/Den Europæiske Fri Alliance. Derfor mener jeg, at vi bør stemme i dag.
<P>
(Parlamentet gav sin tilslutning)
<SPEAKER ID="096" NAME="Formanden">
Jeg vil også gerne takke hr. Daul og hr. Schulz for at gøre opmærksom på, at der for tiden også er oversvømmelser i andre dele af Europa. De har fuldstændig ret, og vores udtryk for solidaritet gælder alle de berørte lande og alle mennesker i Europa, som er i fare i dag.
<SPEAKER ID="097" NAME="Jan Březina" AFFILIATION="PPE">
- (EN) Hr. formand! Det vand, der oversvømmer Polen, kommer fra Tjekkiet, hvor det har forårsaget enorme skader, da oversvømmelserne begyndte. Tjekkiet er også en del af EU.
<SPEAKER ID="098" NAME="Formanden">
Mine damer og herrer! Jeg talte om dette for et øjeblik siden, da jeg takkede hr. Daul og hr. Schulz. Tak også til Dem, hr. Březina, for at gøre opmærksom herpå. Det er katastrofale oversvømmelser. Mange tak.
