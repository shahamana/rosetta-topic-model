<CHAPTER ID="006-01">
1. Valg af Den Europæiske Ombudsmand (afstemning) 
<SPEAKER ID="104" NAME="Margot Wallström" LANGUAGE="EN">
Hr. formand! For det første vil jeg gerne lykønske Nikiforos Diamandouros med valget til Europæisk Ombudsmand.
<P>
Som det blev understreget i hans beretning fra sidste år, går det afgørende arbejde ud på at opbygge borgernes tillid til EU, og det kan vi alle tilslutte os. Vi har alle en vigtig opgave med at bidrage til det vigtige arbejde både som institutioner og som enkeltpersoner.
<P>
Relationerne mellem Kommissionen og ombudsmanden har altid været meget gode og meget konstruktive. Jeg synes, vores samarbejde er kommet til at gå endnu mere glat og er blevet mere produktivt.
<P>
Gennem sine undersøgelser har Den Europæiske Ombudsmand og hans team gjort en masse for at hjælpe med at udvikle og styrke en servicekultur i Kommissionen. Vi har draget meget vigtige erfaringer af de kritiske bemærkninger, der er fremsat, og vi har også oplevet øget vilje til at opnå mindelige løsninger. Denne udvikling bør fortsætte, og jeg ved, at Kommissionen vil fortsætte med at følge Ombudsmandens aktiviteter nøje og ser frem til hans forslag.
<P>
De kommende år bliver interessante og udfordrende for Ombudsmanden. Jeg tænker naturligvis på de nye muligheder, der ligger i Lissabontraktaten. Som alle ved, er retten til god forvaltning beskyttet ved charteret om grundlæggende rettigheder.
<P>
Jeg er ikke i tvivl om, at Ombudsmanden vil øge sit bidrag til styrkelsen af demokratiet i Europa. Værktøjerne er åbenhed og servicemindede institutioner. Vi har alle et ansvar for at støtte ham i det arbejde.
<P>
Så atter en gang tillykke med udnævnelsen. Jeg ønsker Dem alt det bedste med de meget vigtige opgaver, der ligger foran os alle.
