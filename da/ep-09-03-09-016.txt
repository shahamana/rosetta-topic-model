<CHAPTER ID="016">
Indlæg af et minuts varighed om politisk vigtige sager
<SPEAKER ID="043" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="044" NAME="Georgios Papastamkos" AFFILIATION="PPE-DE">
(EL) Hr. formand! Den globale finanskrises negative virkninger kan nu mærkes inden for den internationale samhandel. Man behøver blot at se på, at vækstraten inden for den globale handel faldt fra 8,5 % i 2006 til 5,5 % i 2007 og kun lå i størrelsesordenen 4 % i 2008. Der er indført en særlig mekanisme inden for Verdenshandelsorganisationen til overvågning af de foranstaltninger, som organisationens medlemmer har indført og er i færd med at indføre for at støtte de sektorer inden for økonomien, der er ramt.
<P>
I lyset af udenrigshandelens særlige betydning for økonomi, vækst og beskæftigelse i EU opfordres Kommissionen til inden for rammerne af den økonomiske genopretningsplan øjeblikkelig at påtage sig en førerrolle i et multilateralt initiativ til støtte for samhandelen. Den opfordres ligeledes til at samordne et sådant initiativ med arbejdet i Verdensbank-gruppen og andre multilaterale udviklingsorganisationer.
<SPEAKER ID="045" NAME="Ioan Mircea Paşcu" AFFILIATION="PSE">
(EN) Hr. formand! Den internationale, politiske, militære, økonomiske og finansielle arkitektur er under pres på grund af den igangværende krise. EU udgør en central del af denne arkitektur. Den virkede som den eneste formel, hvor Europa kunne bevare sin rolle i en topolet verden. Den udvidede sig med succes og samlede kontinentet ved slutningen af den kolde krig, og nu skal vi fastholde de hidtidige resultater og fortsætte integrationen, når det igen bliver bedre tider.
<P>
Det er ikke nogen nem opgave, især for det nuværende formandskab, men også for de kommende, som vil skulle føre os ud af den fortsatte institutionelle blindgyde med Lissabontraktaten samt overgangen til et nyt Parlament og en ny Kommission, samtidig med at man bekæmper protektionistiske tendenser, trusler om renationalisering af fælles politikker og potentielle internationale kriser i vores nabolag.
<P>
EU befinder sig derfor i en meget vigtig fase. Det er knald eller fald. Vores succes vil afhænge af en fuldstændig forståelse af, at solidaritet er den eneste måde, hvorpå vi kan møde alle disse store udfordringer og fortsætte vores odysse i verdens anliggender.
<SPEAKER ID="046" NAME="Magor Imre Csibi" AFFILIATION="ALDE">
(RO) Hr. formand! Efter parlamentsvalget i Rumænien befinder de politiske partier fra oppositionen sig i øjeblikket i en vanskelig situation. De partier, der har magten, forsøger rent faktisk at isolere og sågar udelukke dem fra det lokale politiske og administrative liv.
<P>
At man ud fra politiske begrundelser erstatter de politiske beslutningstagere i lokaladministrationen under den igangværende økonomiske krise er et tydeligt bevis på manglende ansvarlighed hos regeringen. Resultatet er en risiko for, at tempoet ved færdiggørelsen af projekter, der specifikt er rettet mod lokalsamfundet, vil falde.
<P>
Der kan rejses tvivl om den siddende regerings demokratiske troværdighed i sagen med to byrådsmedlemmer fra Braşovs kommunalbestyrelse, Vasile Bran og Iulian Mara, som blev valgt af lokale borgere, og hvis valg ikke er blevet formaliseret otte måneder efter lokalvalget. Vasile Brans mandat blev kendt ugyldigt uden grund af byrådet, mens Iulian Mara ikke fik lov at aflægge ed, fordi beslutningen om validering af hans plads blev anfægtet gennem en administrativ procedure ved præfektinstitutionen for Braşov amt.
<P>
De siddende magthaveres repræsentanters stærke ønske om at udnytte lokaladministrationens funktioner uden at respektere borgernes ønsker betyder, at loven blev overtrådt, og de to byrådsmedlemmer blev erstattet med to andre valgt af flertallet.
<P>
Jeg mener, at den siddende regering skal være klar over, at det, at man får flertallet, ikke betyder, at man kan omgå lovgivningen. Misbrug af denne art skal bringes til ophør, og loven skal håndhæves. Borgernes stemmer må ikke ugyldiggøres af flertallets diktatur.
<SPEAKER ID="047" NAME="Jan Tadeusz Masiel" AFFILIATION="UEN">
(PL) Hr. formand! I sidste uge besøgte en uformel delegation af medlemmer af Europa-Parlamentet Palæstina og Israel. Vi besøgte også Gazastriben. Det, vi så der, vakte en stærk harme i mig og en kraftig sympati for den besatte palæstinensiske nation. Den harme, jeg føler, deles af de FN-agenturer, der opererer i regionen.
<P>
Jeg kan kun se én vej ud af denne situation: Der bør hurtigst muligt og uden forbehold oprettes en palæstinensisk stat. Da deres land blev grundlagt i 1948, bad jøderne ikke palæstinenserne om deres tilsagn. I dag må Israel ikke modsætte sig den palæstinensiske befolknings vilje. Jeg gentager: Der bør ydes uforbeholden og øjeblikkelig bistand til en undertrykt nation, så denne gamle konflikt kan bringes til ophør.
<P>
Jeg mener, at sådanne foranstaltninger vil styrke freden i hele verden, men frem for alt bør vi simpelthen gøre det, fordi palæstinenserne fortjener deres egen stat.
<SPEAKER ID="048" NAME="Kyriacos Triantaphyllides" AFFILIATION="GUE/NGL">
(EL) Hr. formand! Det lader til, at den amerikanske udenrigsministers forslag til israelerne under hendes besøg bl.a. omfatter et stop for anlæggelse og udvidelse af bosættelser på Vestbredden, fjernelse af vejspærringerne, et stop for byggeriet af muren og udvisning af palæstinensere fra Østjerusalem og tilladelse til indførelse af cement og byggematerialer til Gaza, så området kan blive genopbygget.
<P>
Det er nogle gode forslag, men hun har tilsyneladende talt for døve øren, for mens israelerne ikke tillader, at disse materialer kommer ind i Gaza, udvinder de uden tøven tre fjerdedele af de materialer, som bruges i den israelske bygge- og anlægsbranche, hvorved det naturlige miljø ødelægges, og de juridiske ejere af jorden har ikke modtaget nogen økonomisk godtgørelse.
<P>
Tiden er inde til, at USA og EU ophæver Israels straffrihed og går et skridt videre end ord og forslag.
<P>
(Bifald)
<SPEAKER ID="049" NAME="Hans-Peter Martin" AFFILIATION="NI">
(DE) Hr. formand! Jeg vil gerne henlede opmærksomheden på noget, der er særligt belastende for Parlamentet: pensionsfonden.
<P>
Ifølge nye rapporter i tidsskriftet Stern er mindst 76 tyske medlemmer af Europa-Parlamentet medlemmer af denne fond. Dette vedrører imidlertid kun foreningens liste, ikke fonden. Jeg opfordrer hermed Dem, hr. Pöttering, som formand for Parlamentet til at sende den fuldstændige liste over medlemmerne af fonden til administrationen i det tyske parlaments underhus, for i henhold til de relevante bestemmelser i Deres hjemland vil der automatisk opstå mistanke om alvorlig svig, hvis det viser sig, at der er foretaget dobbeltudbetalinger. Dette skal så følges op af relevant efterforskning, og de tyske myndigheder har ret til at få disse oplysninger fra Dem.
<P>
På samme måde har vi alle ret til at vide, hvor stort underskuddet er i denne fond. Der er noget her, der ikke kommer frem, og der er en risiko for, at spekulanterne endnu en gang bliver undsat med millioner af euro af skatteborgernes penge ved slutningen af Parlamentets mandatperiode. Vi må ikke tillade, at dette sker!
<SPEAKER ID="050" NAME="Formanden">
Parlamentets Præsidium vil behandle denne sag på en juridisk korrekt, politisk forsvarlig måde - det kan De være forvisset om.
<SPEAKER ID="051" NAME="Tunne Kelam" AFFILIATION="PPE-DE">
(EN) Hr. formand! Det Internationale Atomenergiagentur konkluderer i sin seneste rapport, at Iran har fremstillet lavberiget uran nok til at lave en atombombe.
<P>
Det mest alarmerende er den hastighed, hvormed Iran gør fremskridt. Ifølge agenturets skøn har Teheran forøget antallet af centrifuger til berigelse af uran med faktor 34 på under tre år. I løbet af de kommende fem år planlægger Iran imidlertid at føje yderligere 45 000 centrifuger til de nuværende 5.600. Det vil betyde, at landet får mulighed for at fremstille atomvåben i industriel målestok. Det betyder også atombomber, der kan fremføres, i lyset af Irans udvikling af missilkapacitet og opsendelsen af Irans første satellit.
<P>
Dette betyder, at politikken for inddæmning af Iran udelukkende gennem halvhjertede sanktioner og diplomati er slået fejl. Den har kun givet Teheran den nødvendige tid til at færdiggøre sit atomprogram.
<P>
Derfor er det på høje tid at opgive denne de facto-eftergivenhedspolitik og koncentrere sig om et fælles EU-svar på mulig atomafpresning eller et ultimatum fra Iran. Hvis forhandlinger til den tid "som sædvanlig" er vores eneste mulighed, betyder det politisk overgivelse.
<SPEAKER ID="053" NAME="Hannes Swoboda" AFFILIATION="PSE">
(DE) Fru formand! Vi skal behandle - men desværre ikke forhandle om - fru Kósáné Kovács' betænkning om romaspørgsmålet. Jeg vil gerne benytte lejligheden til at fremhæve dette spørgsmål i lyset af den nuværende meget vanskelige situation. Der har været en række hændelser i Ungarn, men problemet er ikke begrænset til Ungarn, hvor den økonomiske krise og sociale problemer måske forklarer den fornyede stigning i angrebene på romaerne. Det er noget, der er særligt forkasteligt. Mange romaer - herunder fra Østrig - har henvendt sig til mig og bedt mig tage dette op, fordi romasamfundet i Europa endnu en gang er grebet af frygt. Jeg vil også gerne opfordre Kommissionen til at overvåge situationen meget nøje og gøre alt, hvad den kan for at sikre, at romaer - og andre mindretal, men her taler vi især om romaerne - ikke igen behøver at leve i frygt i Europa: Det bør de ikke skulle i vore dage.
<SPEAKER ID="054" NAME="Marco Cappato" AFFILIATION="ALDE">
(IT) Fru formand, mine damer og herrer! I Italien har reguleringsmyndigheden for kommunikation, et uafhængigt organ, udsendt sin 43. beslutning imod den statslige tv-myndighed for overtrædelse af de italienske borgeres ret til at blive holdt informeret om de radikales initiativer - sin 43. beslutning.
<P>
Siden valget i Italien for 10 måneder siden er der ikke blevet sendt nogen valgudsendelser. De er blevet ulovligt suspenderet. Det italienske parlaments tilsynsudvalg for radio og tv holder ingen møder, hvilket også er i strid med lovgivningen. Problemet drejer sig ikke bare om hr. Berlusconi: Det drejer sig om et system af højre, centrum og venstre, der overtræder de italienske borgeres borgerlige og politiske rettigheder.
<P>
Hr. Pannella og jeg selv må forlade vores arbejde i morgen og haste til Italien for at forsøge at etablere former for ikkevoldelig modstand mod denne nye form for fornægtelse af demokratiet. Vi vil sende en meddelelse til alle vores kolleger og forklare disse krænkelser nærmere og anmode om Deres bistand og støtte.
<SPEAKER ID="055" NAME="Bogusław Rogalski" AFFILIATION="UEN">
(PL) Fru formand! Endnu en gang er jeg tvunget til at tale om de nationale mindretals rettigheder i Litauen, som overtrædes og krænkes på det groveste af de litauiske myndigheder og retssystemet.
<P>
I regionen omkring Vilnius er mere end 70 % af befolkningen polsk. Indtil nu har navnene på gader og byer stået på to sprog, som det er tilfældet i mange EU-lande med nationale mindretal. For ikke så længe siden kendte den øverste administrative domstol i Litauen opsætningen af navneskilte på polsk ved siden af skilte med litauiske navne for ulovlig og beordrede dem fjernet. Lokalregeringen i Vilnius har gennemført denne beslutning - de polske gadenavne i regionen, hvor de fleste indbyggere er fra det polske mindretal, er blevet taget ned.
<P>
Dette er uacceptabelt i et land, der har været medlem af EU i fem år. Det er et symptom på ekstrem nationalisme, et tegn på manglende respekt for nationale mindretals rettigheder og en overtrædelse af de grundlæggende principper, som EU er bygget på.
<P>
Jeg opfordrer de litauiske myndigheder til at genopsætte skilte med polske gade- og bynavne i regioner, hvor de fleste indbyggere kommer fra det polske mindretal.
<SPEAKER ID="056" NAME="Georgios Toussas" AFFILIATION="GUE/NGL">
(EL) Fru formand! Terror imod arbejdstagere med støtte fra undertrykkende statslige mekanismer er nu en standardmetode på slavelignende arbejdspladser. Tusinder af arbejdstagere afskediges, og arbejdstagernes grundlæggende arbejdsmarkedsmæssige og sociale rettigheder beskæres, så de passer til prokrustessengen.
<P>
Et typisk eksempel er Det Forenede Kongerige, hvor man har opdaget, at en privat virksomhed indsamler oplysninger om arbejdstagernes faglige, sociale og politiske aktiviteter og sælger dem til virksomhederne. I Grækenland har man kaldt de faglige kampskridt for at få fyrede arbejdstagere genansat for ulovlige og grove.
<P>
Arbejdstagerne er tydeligvis fast besluttede på at forsvare deres rettigheder og har taget ordene fra den 22-årige arbejder Nikos Nikopoulos i hans åbne brev til den offentlige anklager ved den højeste appelret i Grækenland til sig. Han siger blandt andet:
<P>
"Der er visse ting i livet, der for mig at se ikke kan købes eller sælges. Jeg foretrækker, at min løn er min umistelige ret, at gøre krav på den rigdom, jeg frembringer, og som tilhører mig. Min kompromisløse afvisning af at blive bestukket eller terroriseret har betydet, at jeg er blevet afskediget for anden gang. Jeg har modtaget direkte trusler mod mit eget og min families liv."
<P>
Denne udtalelser viser virkelig viljen hos disse arbejdere og den vej, de følger.
<P>
(Formanden afbrød taleren)
<SPEAKER ID="057" NAME="Zsolt László Becsey" AFFILIATION="PPE-DE">
(HU) Fru formand! På det seneste, det skyldes måske til dels krisen, har den folkelige mening i de medlemsstater, der er kommet med i de seneste fem år, reageret stadig kraftigere på ethvert tiltag, der kan sætte spørgsmålstegn ved, at de er ligeværdige medlemmer af Unionen og er omfattet af de samme standarder. I min egen valgkreds har vi hørt anklager på svensk tv og senere på internettet om, at man i landsbyen Harkakötöny plukker gæs på en måde, der er grusom over for dyrene, mens der rent faktisk ikke er blevet opdrættet gæs der i årevis. Jeg er glad for, at der er anlagt sag om bagvaskelse i denne forbindelse. Tilsvarende ærekrænkende udtalelser vedrørende tvangsfodring af gæs blev fremsat for nylig imod landmænd i mit land. I disse udtalelser krævede man en boykot af disse opdrættere, og dette har forårsaget økonomiske skader. Det er interessant, at ingen sådanne anklager er blevet rejst imod de gamle medlemsstater. Disse foranstaltninger bunder i økonomiske interesser, men en anden og rent politisk form for bagvaskelse består af påstande om etnisk baserede angreb på romabefolkningen i Ungarn, som om disse rent faktisk havde fundet sted, selv om det hidtil for det meste har været umuligt at bevise, at sådanne angreb rent faktisk har fundet sted. Jeg beder Kommissionen overvåge denne form for polemik nøje og navnlig ikke at udbrede sådanne påstande, idet den slags udtalelser vil kunne bringe EU i alvorlig miskredit i mit land forud for valget.
<SPEAKER ID="058" NAME="Thierry Cornillet" AFFILIATION="ALDE">
(FR) Fru formand! Som Parlamentets permanente ordfører for den humanitære indsats, er jeg netop vendt tilbage fra Kivu i Den Demokratiske Republik Congo, og jeg havde håbet at kunne bringe Dem optimistiske tidender om en løsning på situationen der og de fordrevnes tilbagevenden til deres hjem.
<P>
Desværre er min optimisme blevet dæmpet af den beslutning, som præsident El Béchir har taget om den største humanitære krise, nemlig i Darfur. Det er korrekt af præsident El Béchir at udskyde det, for det er rent faktisk en kamp mod straffrihed, og det er rigtigt at sikre respekten for den internationale humanitære lovgivning.
<P>
Men præsident El Béchir har netop skabt flere beviser mod sig selv ved at tage en beslutning, der er uovervejet på to punkter: For det første fordi den føjer yderligere til de klagemål, der allerede er rejst mod ham, og for det andet fordi den i sig selv kan indbringes for Den Internationale Straffedomstol, idet følgerne for Darfur er særdeles alvorlige på det humanitære plan.
<P>
Verden glemmer ikke, men ord alene har kun begrænset virkning, fru formand. Jeg er klar over, at vi har skiftet emne, men vi er nødt til at gå fra ord til handling nu.
<SPEAKER ID="059" NAME="Ewa Tomaszewska" AFFILIATION="UEN">
(PL) Fru formand! Det, at EU-borgere er nødt til at migrere for at finde arbejde, det forhold, at de skal være mobile, fordi de ikke kan finde arbejde der, hvor de bor, og fattigdommen, der hænger sammen med det at være arbejdsløs, betyder ofte, at børnene ikke passes så godt og nogle gange endda forsømmes.
<P>
Den igangværende økonomiske krise truer med at forårsage en alvorlig stigning i arbejdsløsheden. Dette kan føre til flere problemer med gadebørn. Disse børn får ikke passende ernæring og sundhedspleje, deres undervisning afbrydes, og de kommer undertiden i kontakt med kriminelle elementer. På et tidspunkt med demografisk sammenbrud er det ikke kun tale om forspildte udviklingsmuligheder for de enkelte børn, men det udgør også en social trussel for den næste generation. Det er vigtigt, at vi beskæftiger os med dette problem.
<SPEAKER ID="060" NAME="Ilda Figueiredo" AFFILIATION="GUE/NGL">
(PT) Fru formand! I går var det kvindernes internationale kampdag. Den blev markedet på et tidspunkt, hvor kvindernes, og navnlig kvindelige arbejdstagers, situation forværres kraftigt, fordi de fortsat lider under ulighed og diskrimination.
<P>
Millioner af kvinder og unge piger står i øjeblikket over for en alvorlig forværring af deres leve- og arbejdsvilkår, ynkelige pensioner, afskedigelser, arbejdsløshed, usikkert og dårligt betalt arbejde samt udbredt fattigdom og social udstødelse. Disse problemer har en særligt alvorlig indvirkning på kvindelige arbejdstagere og pensionister og handicappede kvinder, som nægtes retten til disse væsentlige aspekter af et værdigt liv.
<P>
Resultatet er, at jeg ud over at hylde alle kvinder i EU og i verden her vil opfordre til øjeblikkelig indførelse af foranstaltninger og nye politikker for at sikre, at kvinderne kan nyde deres rettigheder som fuldgyldige borgere på arbejdspladsen, i familien samt inden for samfund og politik.
<P>
Vi må skabe forudsætningerne, så de arbejdende kvinder har rettigheder, så de kan blive mødre og arbejdstagere uden sanktioner, og så de kan tjene rimelige lønninger og pensioner, der giver dem mulighed for at leve værdigt.
<SPEAKER ID="061" NAME="Árpád Duka-Zólyomi" AFFILIATION="PPE-DE">
(SK) Fru formand! Igen er der problemer med respekten for etniske mindretals rettigheder i Slovakiet, og det er undervisningsministerens, et medlem af det ekstremt nationalistiske regeringsparti, fejl.
<P>
Han har udstedt en beslutning om, at skoler, hvor undervisningen foregår på de etniske mindretals sprog, fremover kun må anvende historiebøger, der er ordrette oversættelser af slovakiske. Det følger heraf, at der vil blive undervist i historie i henhold til diktatet fra regeringspartiet og ikke i henhold til fakta.
<P>
Dette strider mod den hidtidige praksis og ligeledes mod internationalt sikrede mindretalsrettigheder. I EU har alle mindretalssamfund en naturlig ret til at lære deres egen historie. Ungarske lærere og hele det ungarske samfund i Slovakiet er oprørte og det med god grund. Det er uacceptabelt, at et ekstremistisk parti konstant lægger pres på mindretal på denne måde. Det er uansvarlig, at man under en global økonomisk krise føler behov for at provokere etniske mindretal. Man leger med ilden, når man opfører sig sådan i disse usikre tider.
<SPEAKER ID="062" NAME="Olle Schmidt" AFFILIATION="ALDE">
(SV) Fru formand! Mange er som jeg bekymrede over den voksende antisemitisme i Europa. I weekenden blev der spillet en Davis Cup-tenniskamp mellem Sverige og Israel i min hjemby Malmø. Det var ikke nogen almindelig kamp. Den blev spillet uden tilskuere, for den lokale politiske ledelse ikke mente at kunne garantere sikkerheden, et synspunkt, som mange af os har kritiseret. Der fandt demonstrationer sted i forbindelse med kampen, hvoraf en var meget voldsom. Det er helt sikkert legitimt at kritisere staten Israels politikker, men denne kritik må ikke blive til had mod jøder i almindelighed, med andre ord til antisemitisme.
<P>
De overlevende fra holocaust bør ikke skulle høre mennesker i Europa råbe "mordere, mordere", når de samles for at vise støtte til staten Israel. I kølvandet på krigen i Gaza fandt der en række angreb sted på jødisk ejendom og jødiske interesser, også i min hjemby. Alle demokratiske kræfter skal tage klar stilling i dette spørgsmål. Europa har en skrækkelig historie, og det må aldrig ske igen.
<SPEAKER ID="063" NAME="Hanna Foltyn-Kubicka" AFFILIATION="UEN">
(PL) Fru formand! For mig er de idealer, som EU er baseret på, mere end blot et slogan, og derfor glæder det mig, at Europa-Parlamentet vil lægge lokaler til en diskussion i forbindelse med 50-året for opstanden i Tibet.
<P>
Samtidig er jeg overrasket og trist over, at datoen for forhandlingen er fastsat til den 12. marts. Jeg vil gerne minde dem, der har glemt det, om, at opstanden i Tibet begyndte den 10. marts. Men på denne dato skal Parlamentet behandle emner som typegodkendelseskrav for den generelle sikkerhed for motorkøretøjer og afgifter på tunge lastbiler.
<P>
Det er vigtige emner. Men de mennesker og institutioner, der beskæftiger sig med typegodkendelseskrav for tunge lastbiler, vil ikke blive stødt, hvis datoerne for disse forhandlinger byttes om. Måske markerer den 10. marts en årsdag på dette område, som jeg ikke kender til. Måske er det "verdensdagen for typegodkendelse af tunge lastbiler" eller "typegodkendelsesinspektørernes dag".
<P>
Det vil stille Parlamentet i et meget dårligt lys, hvis det viser sig, at valget af dato til denne forhandling skyldes et ønske om at mindske dens betydning.
<SPEAKER ID="064" NAME="Marie Panayotopoulos-Cassiotou" AFFILIATION="PPE-DE">
(EL) Fru formand! Kommissionens forslag til et direktiv om bekæmpelse af diskrimination er stødt på modstand fra mange europæiske borgere, og de står derfor i den vanskelige position, hvor de tvivler på værdien af et sådant forslag, der vedrører deres ret til at bestemme i sager, hvor EU ikke er kompetent, gennem deres egen stat.
<P>
Efterhånden som vi nærmer os valget til Europa-Parlamentet, mener jeg ikke, at vi bør tage sådanne spørgsmål op. Afskaffelsen af symboler, afskaffelsen af retten til at træffe beslutninger om livet tilhører den enkelte stat. På et tidspunkt hvor Europa-Parlamentet afskaffer strukturer, hvorigennem dets medlemmer kan udtrykke sig frit, f.eks. grupper på tværs af partierne, kan vi ikke tale om at bekæmpe diskrimination.
<SPEAKER ID="065" NAME="Chris Davies" AFFILIATION="ALDE">
(EN) Fru formand! For en måned siden aflagde De og jeg vores andet besøg i Gaza i år. Andre har trådt i vores fodspor - Javier Solana har været det, det lykkedes endelig for Tony Blair, og Parlamentets formand har været det for ved selvsyn at se de forhold, som palæstinenserne nu lever under.
<P>
Parlamentet anmodede om, at den økonomiske blokade skulle ophæves, men den fortsætter i vid udstrækning. Uge efter uge opretholder israelerne den kollektive straf af den palæstinensiske befolkning. Vores udtalelser er fine, men de har kun ringe værdi, når Israel nægter at lytte. Fru næstformand, jeg vil bede Dem om at bede formanden om at indkalde til et møde blandt gruppeformændene og bede hans kabinet overveje, hvordan vores ord kan omsættes til handling. Jeg møder hele tiden spørgsmålet fra mine vælgere: "De har en associeringsaftale med Israel. Hvordan kan det være, at vi opretholder denne kontakt til den ene part, samtidig med at denne part ser stort på vores interesser og behandler vores ord med en sådan foragt?"
<SPEAKER ID="066" NAME="Formanden">
Tak, hr. Davies, jeg vil videregive Deres anmodning.
<SPEAKER ID="067" NAME="Călin Cătălin Chiriţă" AFFILIATION="PPE-DE">
(RO) Fru formand! Europæiske værdier er særligt vigtige for uddannelsessystemet i Rumænien. Valgtalerne fra vores kolleger László Tőkés, Csaba Sógor og Iulius Winkler er nogle gange ude af trit med virkeligheden.
<P>
Rumænien tilbyder etniske mindretal omfattende undervisning i deres modersmål. Jeg vil gerne fremhæve den vigtige rolle, som det statslige Babeş-Bolyai-universitet i Cluj-Napoca spiller for udbuddet af undervisning på ungarsk. Det multikulturelle organisatoriske system, som blev oprettet gennem Babeş-Bolyai-universitetets charter i 1995 sikrer en fuldstændig og uafhængig undervisning på rumænsk, ungarsk og tysk samt jødiske studier på alle akademiske kvalifikationsniveauer.
<P>
Der findes en række skilte og indskrifter på ungarsk og tysk på Babeş-Bolyai-universitetet. 17 fakulteter tilbyder i øjeblikket studieprogrammer på rumænsk og ungarsk, mens 11 fakulteter tilbyder undervisning på rumænsk og tysk. Der findes også to fakulteter, reformeret teologi og romersk-katolsk teologi, hvor undervisningen udelukkende foregår på ungarsk.
<SPEAKER ID="068" NAME="Jelko Kacin" AFFILIATION="ALDE">
(SL) Fru formand! Jeg glæder mig meget over, at den kroatiske regering i dag har besluttet i princippet at reagere positivt på Kommissionens mæglingsinitiativ mellem Slovenien og Kroatien. Desværre omfatter det positive svar også en unødvendig passager, en betingelse, som mindsker mulighederne for mægling betydeligt.
<P>
Men det er vigtigt, at vi arbejder sammen om at skabe betingelser, der gør det muligt at komme i gang med mæglingen hurtigst mulig for at skabe ro i det politiske klima i de to lande og skabe bedre muligheder for en dialog. Vi skal også fremme udvidelsesprocessen i EU, og derfor har vi brug for Lissabontraktaten. Det haster, og derfor håber jeg, at der snart vil blive udformet en rammeaftale for mæglingen.
<SPEAKER ID="069" NAME="Jim Higgins" AFFILIATION="PPE-DE">
(GA) Fru formand! Mælkeproducenterne befinder sig i en meget vanskelig situation. Prisen på en liter mælk er faldet til mellem 22 og 24 cent, og der er sket et pludseligt fald i efterspørgslen på mejeriprodukter på verdensplan, navnlig i Asien og Kina på grund af melaminskandalen. Der findes omkring 20 000 mælkeproducenter i Irland, og 30 000 personer er direkte beskæftiget inden for mejerisektoren. Det har også været en 3 % stigning i produktionen alene i USA samt en produktionsstigning i Brasilien. Et andet problem er vekselkursen mellem euroen og det britiske pund. Det er indlysende, at der skal ydes korttidsstøtte til landmændene for at hjælpe dem til at overleve. Noget af det, man skal gøre, er at indføre en interventionsordning, da dette tidligere har vist sig at være en stor succes.
<SPEAKER ID="070" NAME="Filiz Hakaeva Hyusmenova" AFFILIATION="ALDE">
(BG) Tak, fru formand! Kvindernes internationale kampdag er en lejlighed, hvor vi skal gøre status over vores ligestillingspolitik. Mange mennesker mener, at denne politik udelukkende er rettet mod kvinderne for at sikre dem de samme muligheder som mænd med hensyn til beskæftigelse, løn og fritid.
<P>
Den slags mål er lige så relevante i en økonomisk krise, men ligestillingspolitikken skal også være fokuseret på mænd. Krisen påvirker arbejdsmarkedet. Det forventes, at mange af dem vil miste deres job på grund af deres højere løn og reduktionen af arbejdskraftintensive aktiviteter inden for finanssektoren. Der bliver stadig større sandsynlighed for, at mænd vil blive stadig mere involveret i familielivet, og der er ved at ske et gennembrud i de traditionelle roller i samfundet. Hvorvidt de er parate til dette, og hvorvidt de sociale tilpasninger kan lette en sådan forandring, er spørgsmål, som vi er nødt til at få besvaret.
<P>
De mulige løsninger varierer mellem de forskellige medlemsstater, regioner og samfund. Derfor opfordrer jeg til, at de nationale ligestillingsplaner ajourføres og til indførelse af fleksible regler, der opfylder mænds og kvinders behov i samme grad.
<SPEAKER ID="071" NAME="Iosif Matula" AFFILIATION="PPE-DE">
(RO) Fru formand! Ifølge statistikkerne lever en fjerdedel af børnene i EU et stillesiddende liv og får en usund kost. Resultatet er en forøget risiko for ikke bare forhøjet blodtryk og sukkersyge, men også for andre sygdomme.
<P>
I 2007 vedtog Europa-Parlamentet en betænkning om idrættens rolle inden for undervisningen. Her gjorde man det obligatorisk med mindst tre timers idræt om ugen som en del af undervisningen. Vi ved, at idrætsaktiviteter forbereder børn på en sund levevis og videregiver vigtige sociale værdier som selvdisciplin, solidaritet, holdånd og fair play.
<P>
Netop derfor opfordrer jeg Kommissionen til at føre nøjere kontrol med, at det obligatoriske krav om mindst tre timers idræt om ugen i skolen omsættes til national lovgivning, og at der opføres flere sportshaller, og at det grundlæggende udstyr i disse forbedres.
<SPEAKER ID="072" NAME="Marco Pannella" AFFILIATION="ALDE">
(IT) Fru formand, mine damer og herrer! I Albert Camus' bog annonceres pesten af en rotte, der kommer og dør for vores fødder. Vi ønsker ikke at være som unyttige rotter, der ankommer for at annoncere den antidemokratiske, voldelige og antieuropæiske pest, der nu forårsager katastrofer i Rom, Bruxelles, Jerusalem og Paris.
<P>
Hr. Cappato har allerede sagt, hvorfor vi i morgen forlader vores arbejde her for at skynde os hjem og kæmpe som aktivister og yde europæisk og demokratisk modstand i vores hjemland. Europa-Parlamentet fejrer sin 30-års fødselsdag. Hvis vi tænker 30 år tilbage, var der meget at være bekymret over. Vi kæmper, vi er ikke bekymrede.
<SPEAKER ID="073" NAME="Zita Pleštinská" AFFILIATION="PPE-DE">
(SK) Fru formand! I min tale vil jeg gerne henlede Europa-Parlamentets opmærksomhed på den 15. marts, som er blevet erklæret for den internationale forbrugerrettighedsdag på initiativ af organisationen Consumers International. Denne dag er en fremragende mulighed for at bringe EU tættere på borgerne gennem politikker på forbrugerbeskyttelsesområdet.
<P>
Som medlem af Udvalget om Det Indre Marked og Forbrugerbeskyttelse har jeg arbejdet hårdt med denne sag. Det glæder mig, at unge udviser kolossal interesse for dette og involverer sig aktivt i forskellige forbrugeraktiviteter. F.eks. den internationale konkurrence "forbrug for livet" for unge forbrugere, der afholdes af den slovakiske forbrugersammenslutning, som tiltrækker flere og flere unge forbrugere hvert år, hvor de fortæller spændende ting om deres første erfaringer med valg og forbrugsbeslutninger.
<P>
Jeg vil gerne tilskynde regeringerne i EU's medlemsstater til at styrke og støtte forbrugerorganisationerne. Kun stærke, repræsentative og effektive ikkestatslige organisationer kan styrke forbrugernes bevidsthed om deres rettigheder.
<SPEAKER ID="074" NAME="Marian Harkin" AFFILIATION="ALDE">
(EN) Fru formand! Jeg vil gerne slutte min stemme til dem, der har fordømt det morderiske, ondsindede og kujonagtige angreb på den britiske hærs kaserne i Nordirland, og jeg kondolerer af hele mit hjerte familierne til dem, der blev kvæstet eller dræbt.
<P>
Det spørgsmål, jeg ønsker at tage op i aften, drejer sig om, at Kommissionen onsdag aften vil fremsætte en erklæring om sin grønbog om EU's arbejdsstyrke på sundhedsområdet. Ifølge grønbogen er nøglen til at opretholde en tilstrækkelig stor arbejdsstyrke at uddanne, rekruttere og fastholde unge praktiserende læger.
<P>
Men i Irland har vi den helt omvendte situation med en reduktion på 16,5 % i antallet af pladser på sygeplejerskeuddannelserne. I min egen region på St Angela's College er der foretaget en 25 % reduktion for almen sygepleje og på 40 % for pleje af mentalt handicappede.
<P>
Kommissionen skal lægge pres på medlemsstaterne for at sikre, at de enkelte lande tager et ansvar for at uddanne deres egen arbejdsstyrke inden for sundhedssektoren, og at vi også har et etisk krav, som betyder, at vi ikke forsøger at rekruttere sundhedsarbejdere fra udviklingslande og derved skader deres allerede sårbare sundhedssystemer.
<SPEAKER ID="075" NAME="Csaba Sógor" AFFILIATION="PPE-DE">
(HU) Fru formand! Jeg flere gange gjort mig til fortaler for de traditionelle nationale mindretal. Nogle af mine kolleger har anklaget mig for nationalisme. Det er underligt, at flertallet ofte forsøger at skjule sin frygt og sine mindretalsfjendske følelser med anklager om nationalisme eller hadsk tale imod mindretal. Jeg håber ikke, at mine kolleger har noget imod, at jeg nu taler på vegne af et religiøst mindretal. Den græsk-katolske kirke i Rumænien blev forbudt under kommunismen. Efter 1990 blev den omorganiseret, og i lighed med andre historiske trossamfund forsøger den stadig igen at få rådighed over sine konfiskerede ejendomme. I Rumænien er man ved at udarbejde et lovforslag, som hvis det vedtages vil betyde, at kirkens ejendom, som den i øjeblikket forsøger at få tilbage, i praksis vil blive taget fra den. Jeg vil gerne her gøre opmærksom på det forskruede ved denne situation, hvor rettigheder trædes under fode ved dette skjulte forsøg på nationalisering. Det er uacceptabelt, at staten griber ødelæggende ind i en kirkes liv.
<SPEAKER ID="076" NAME="Nickolay Mladenov" AFFILIATION="PPE-DE">
(BG) Tak, fru formand! Jeg vil gerne tage et spørgsmål op, som giver anledning til stor bekymring. Gennem de seneste to uger har vi hørt rapporter fra Republikken Makedonien, hvor nogle kirkelige myndigheder udtrykte ønske om at opgrave ligene af de bulgarske soldater, der døde på dette lands område i krigene i det 20. århundrede. Den bulgarske offentlighed, og jeg er sikker på, at det samme gælder den brede europæiske offentlighed, anser sådanne krav for fuldkommen uacceptable. Ingen har ret til at gøre nar af mindet om dem, der har mistet livet i krige. Vi skal ære dem og vise dem respekt, overholde det grundlæggende europæiske princip om at ære de døde og holde fast i de bedste traditioner for tolerance.
<P>
Jeg opfordrer Europa-Parlamentet til at gøre myndigheder i Republikken Makedonien opmærksom på, at regeringen ikke må ignorere sådanne opfordringer. Lad os høre nogle klare og kategoriske forsikringer om, at ingen i Makedonien vil gøre alvor af sådanne trusler. Det ville være en overtrædelse af de grundlæggende kulturelle og nationale konventioner for et hvilket som helst civiliseret land.
<SPEAKER ID="077" NAME="Bruno Gollnisch" AFFILIATION="NI">
(FR) Fru formand! Vi har netop hørt, at to tyske advokater, Horst Mahler og Sylvia Stolz, er blevet idømt en utrolig straf på seks års fængsel.
<P>
Denne skrækkelige dom begrundes med, at de to udtrykker synspunkter, der adskiller sig fra den officielle version af virkeligheden og størrelsesordenen af historien om koncentrationslejrene under Anden Verdenskrig.
<P>
Uanset hvad man mener om deres holdninger, er det særdeles alvorligt, at borgere, og tilmed advokater, i EU idømmes sådanne domme for at have anfægtet en historisk kendsgerning.
<P>
Det lader til, at der i det moderne og såkaldt demokratiske Tyskland stadig findes dommere, der ønsker at kvæle ytringsfriheden med samme iver som dommerne i det nationalsocialistiske Tyskland eller det kommunistiske Tyskland.
<P>
Dette gælder desværre også i andre lande i Unionen, herunder Frankrig. Det er utåleligt og meget alvorligt.
<SPEAKER ID="078" NAME="Mieczysław Edmund Janowski" AFFILIATION="UEN">
(PL) Fru formand! I dag ønsker jeg ikke at rejse en politisk sag. For nylig blev jeg kontaktet af en af mine vælgere, en entusiastisk tilhænger af standardisering, vedrørende spørgsmålet om standardisering af stik til mobiltelefonopladere.
<P>
Dette spørgsmål er kun tilsyneladende en trivialitet. Jeg er overbevist om, at hvis der blev indført bestemmelser på dette område, ville de blive hilst velkommen af alle ejere af mobiltelefoner. Fra et teknisk synspunkt er der tale om en meget enkel sag. Denne type løsninger var f.eks. vellykkede i forbindelse med standarder for compact discs - de kan bruges i alle computere. Måske er det værd at kigge på den slags mindre spørgsmål for at hjælpe vores borgere. De forventer det af os.
<SPEAKER ID="079" NAME="Formanden">
Forhandlingen er afsluttet.
