<CHAPTER ID="011-01">
1. Udnævnelse af det bulgarske medlem af Kommissionen (afstemning)
<SPEAKER ID="067" NAME="Formanden">
Vi går nu over til afstemning.
<P>
(Resultater og andre oplysninger vedrørende afstemningen: se protokollen)
<P>
Første punkt på dagsordenen er forslag til afgørelsen om udnævnelse af de nye kommissærer, der er foreslået for henholdsvis Bulgarien og Rumænien. Jeg giver ordet til kommissionsformanden, hr. Barroso.
<SPEAKER ID="068" NAME="José Manuel Barroso" LANGUAGE="EN">
Hr. formand! I dag bliver De bedt om en udtalelse om udnævnelsen af de to kommissærer, der er nomineret af Bulgarien og Rumænien, fru Meglena Kuneva og hr. Leonard Orban. Det er første gang, at en tiltrædelsestraktat udtrykkeligt indeholder bestemmelser om høring af Europa-Parlamentet om udnævnelsen af kommissærer fra nye medlemsstater. Det glæder mig overmåde, at Parlamentet får denne vigtige rolle, da den øger både Parlamentets demokratiske rettigheder og Kommissionens ansvar.
<P>
Jeg står her i dag for at bede om Deres godkendelse af vores to nye kolleger. Jeg gør det, fordi jeg oprigtigt mener, at de begge opfylder de højeste standarder. Europa-Parlamentets godkendelse af udnævnelsen af de to designerede kommissærer vil sætte Rådet i stand til formelt at udpege dem. Fru Kuneva og hr. Orban vil således blive fuldgyldige medlemmer af Kommissionen fra 1. januar 2007.
<P>
Som Kommissionens formand er jeg særligt glad og stolt over, at fru Kuneva og hr. Orban - to bemærkelsesværdige personligheder - kommer med på mit hold. De har begge arbejdet utroligt hårdt for at hjælpe deres lande med en vellykket færdiggørelse af forberedelserne til tiltrædelsen. Med deres erfaring og deres europæiske overbevisning vil de begge yde et værdifuldt bidrag til Kommissionens kollegiale arbejde med at bringe Europa fremad inklusive den nødvendige institutionelle afklaring for at sikre et mere demokratisk, gennemsigtigt og effektivt Europa.
<P>
I de seneste par uger har mange af de tilstedeværende haft mulighed for at lære de to designerede kommissærer at kende enten i en bilateral kontekst eller under høringerne. Fru Kuneva og hr. Orban har bestået med succes i de relevante parlamentariske udvalg. Jeg er helt overbevist om, at begge kandidater under høringerne beviste deres personlige integritet og uafhængighed, deres generelle kompetence og professionelle erfaring samt deres dybe og ægte europæiske engagement.
<P>
Fremme af sproglig og kulturel mangfoldighed i EU berører selve substansen af vores europæiske værdier og identitet, og det er forudsætningen for at viderebringe den europæiske og multikulturelle dialog. Jeg er sikker på, at hr. Orban er den rette person til denne opgave.
<P>
Beskyttelsen af forbrugerrettigheder har central betydning for alle borgerne. Jeg er sikker på, at fru Kuneva er den bedste person til denne opgave.
<P>
Den 1. januar 2007 bliver i sandhed et historisk øjeblik. Bulgariens og Rumæniens tiltrædelse markerer afslutningen på den femte udvidelse af EU. Udvidelse har ikke kun bidraget til fred, velstand og stabilitet i Europa, men har også beriget os alle socialt, økonomisk og kulturelt. Med Bulgarien og Rumænien som medlemmer af EU opfyldes ambitioner og håb for mange mennesker, der i lang tid har kæmpet for frihed i Europa.
<P>
De nye medlemsstater vil nu blive fast forankret i fællesskabet af europæiske værdier, der præger og gennemtrænger det offentlige formål med EU. Deres retmæssige plads i hjertet af dette samfund vil give dem ny tillid og ny dynamik, hvilket sikket vil gavne hele EU.
<P>
(Bifald)
<SPEAKER ID="069" NAME="Hans-Gert Poettering" LANGUAGE="DE">
Hr. formand! Helt ærligt er jeg lidt overrasket over, at jeg skal tale her. Men livet er fuldt af overraskelser. Jeg har med glæde lyttet til kommissionsformandens udtalelser. Høringerne har fundet sted, og resultatet var, at både fru Kuneva og hr. Orban fik støtte fra de kompetente udvalg. Det er mig en ære og en glæde at give vores ja til disse to kommissærer. PPE-DE-Gruppen vil bestræbe sig på et godt samarbejde med dem begge. Vores gode vilje er til stede, og vi siger ja til udnævnelsen af disse to personligheder!
<P>
(Bifald)
<SPEAKER ID="070" NAME="Martin Schulz" LANGUAGE="DE">
Hr. formand, mine damer og herrer! Høringen af kommissionsmedlemmer er en vigtig rettighed for Europa-Parlamentet, som Parlamentet tager alvorligt. Vi kan konstatere, at Kommissionen også tager denne rettighed for Europa-Parlamentet alvorligt. Det er årsagen til, at hr. Vosgenian som første ansøger fra Rumænien slet ikke nåede så langt som til høringen, for den ville han ikke have klaret. Det var et rigtigt skridt, at De, hr. formand for Kommissionen, tog konsekvensen og gjorde noget for at få en anden ansøger, og det viser, at de demokratiske strukturer i Europa fungerer, når institutionerne tager deres opgaver alvorligt.
<P>
Disse høringer er ikke nogen formalitet, men en ægte testprocedure. Efter Den Socialdemokratiske Gruppes opfattelse klarede de to kandidater, fru Kuneva og hr. Orban, disse testprocedurer godt. De er efter vores vurdering kompetente til de opgaver, man har tildelt dem. Derfor vil vi under afstemningen stemme for udnævnelsen af de to ansøgere.
<P>
Alligevel skal det siges, at den portefølje, som kommissionsformanden har overdraget hr. Orban, heller ikke bliver mere klar med det brev, som De, hr. Barroso, har skrevet som svar på det stillede spørgsmål. Det viser, at jagten på en porteføjle i en Kommission med 27 medlemmer kun kan føre til én fortolkning, nemlig at Kommissionen dannes på grundlag af Nice-traktaten. De mennesker, der udarbejde denne traktat, mente ikke, den var egnet til 15 stater. Den er slet ikke egnet til 27 stater.
<P>
(Bifald)
<P>
Derfor er vi institutionelt nået til en grænse. Man må ikke fortie denne kritik, men den er ikke rettet mod fru Kuneva og hr. Orban, som man ikke må lægge det til last.
<P>
Hr. Orban og fru Kuneva! Vi vidste allerede før høringerne, at De ikke er glødende tilhængere af den socialdemokratiske bevægelse. Det skal være Dem tilgivet, enhver har lov til at fejle. Alligevel vil vi appellere til Dem om, når De er medlem af det samlede kollegium, at være opmærksom på, at dette kollegium ikke taber den nødvendige politiske balance i Europa mellem det økonomiske og det sociale ansvarsområde af syne. Med vores stemme for Dem sætter vi vores lid til, at De vil indse dette.
<P>
(Bifald)
<SPEAKER ID="071" NAME="Graham Watson" LANGUAGE="EN">
Hr. formand! Rumæniens og Bulgariens nært forestående tiltrædelse understreges af dagens afstemning om kandidaterne til de to stillinger som kommissærer og de to stillinger som medlemmer af Revisionsretten.
<P>
Både Meglena Kuneva og Leonard Orban var dybt involverede i forhandlingerne om deres respektive landes medlemskab. De sad begge med svære kort på hånden - specielt i betragtning af den afstand, de to lande har tilbagelagt på vejen til medlemskabet. Det var vanskeligere end forventet, og det tog dem to år længere end de andre lande, der dukkede frem fra det tidligere Europa.
<P>
Vi skal lære at tilpasse EU til et bredere medlemskab - et mere fuldt hus - med uundgåelige familiestridigheder. Alle skal lære at give lidt, hvis de skal tage. Om vi allerede har et fuldt hus, er selvfølgelig fortsat til debat, og hr. Brok kan måske informere os sidst på ugen?
<P>
Det er passende, at de, der tog slæbet under tiltrædelsesforhandlingerne, også høster nogle af frugterne af deres indsats. Fru Kuneva og hr. Orban har meget at bidrage med til Europa. Den viden, de har indsamlet under samtalerne, vil komme dem til nytte under deres kollegiale beslutninger på de øverste etager af Berlaymont-bygningen.
<P>
Om de vælger at spille hjerter dame eller spar es i hr. kommissionsformand Barrosos korthus er op til dem, men jeg er overbevist om, at Rumænien og Bulgarien bliver et aktiv for EU og ikke en byrde, sådan som nogle vil have os til at tro.
<P>
Jeg ved, at nogle her i Parlamentet overvejer at stemme imod en af kandidaterne til Revisionsretten. Hvis vi oprigtigt ønsker at få de to lande med i EU, skal vi hilse dem ordentligt velkommen og ikke lave numre med kandidaterne.
<P>
Jeg vil gerne give et råd til hr. kommissionsformand Barroso, mens han tygger på, hvordan han kan udnytte sine to seneste rekrutters talenter. Der er ikke job nok til 27 kommissærer. Det er grunden til, at vi støttede Forfatningens bestemmelser om at indskrænke kommissærkollegiet. Sørg nu for, at medlemmerne af Kommissionen handler i Fællesskabets interesser og ikke som repræsentanter for deres hjemlande. Sørg for klart at definere deres job - mere tydeligt end i Deres brev til hr. Borrell, der angiveligt "præciserede" den interkulturelle dialogs rolle. Det har efterladt mange af os med flere spørgsmål end svar. Vi ønsker Dem imidlertid held og lykke. Vi ønsker de to nye kommissærer held og lykke, og vi forventer, at de gør den nødvendige indsats for at fremme Europas sag.
<P>
(Bifald)
<SPEAKER ID="072" NAME="Monica Frassoni" LANGUAGE="IT">
Hr. formand, mine damer og herrer! Gruppeformanden for Gruppen De Grønne/Den Europæiske Fri Alliance stemmer for fru Kunevas og hr. Orbans optagelse i Kommissionen.
<P>
I den forbindelse vil vi gerne lykønske dem med deres udnævnelse. Vi håber, at de vil kunne arbejde i et team, hvis interne sammenhæng, motivation og europæiske visioner desværre ikke lever op til vores forhåbninger eller til det, som EU kræver.
<P>
Derfor er vores ja ved afstemningen i dag snarere et udtryk for ønsket om at byde de to nye medlemsstater velkommen, som de to nye kommissærer repræsenterer, end det er et udtryk for vores støtte til den nuværende Kommission og dens politik.
<P>
Fru Kuneva, De vil meget hurtigt blive klar over, at industrilobbyerne har meget bedre adgang og betingelser i den Kommission, som De i dag bliver medlem af, end forbrugerorganisationerne har. Jeg håber, at De vil sørge for nyskabelse i den retning, og at De vil kunne modstå presset.
<P>
Hr. Orban, De vil hurtigt blive klar over, at beskyttelsen af EU's kulturelle dimension er en yderst vanskelig opgave i en Kommission, som måske er lidt for velvilligt stemt over for en bestemt del af verden i forhold til andre dele af verden.
<P>
Hr. formand, at deltage i denne afstemning er efter vores mening også ensbetydende med, at der på en måde skabes præcedens, nemlig at vi stemmer om de enkelte kommissærer, hvilket vi ofte har ønsket, og hvilket vi håber at kunne gøre i fremtiden.
<P>
(Bifald)
<SPEAKER ID="073" NAME="Francis Wurtz">
for GUE/NGL-Gruppen. - (FR) Hr. formand, hr. formand for Kommissionen! Jeg vil gerne på vegne af Den Europæiske Venstrefløjs Fællesgruppe/Nordisk Grønne Venstre byde velkommen til vores to nye kommissærer, fru Kuneva og hr. Orban. Min gruppe støtter disse to udnævnelser.
<P>
Jeg havde personligt gerne set, at kommissionsformanden havde benyttet sig af afslutningen af denne udvidelsesrunde til at indlede en principiel debat om en midtvejsevaluering af Kommissionen, foretage omrokeringer blandt medlemmerne i den udvidede Kommission i nødvendigt omfang og endelig, lade Parlamentet stemme om den samlede Kommission. På et tidspunkt, hvor der er stor usikkerhed omkring EU's virke og fremtidige kurs, ville det overhovedet ikke have skadet Kommissionens autoritet og det parlamentariske demokrati. Vi kan konstatere, at man traf en anden beslutning. På trods heraf ønsker jeg fru Kuneva og hr. Orban held og lykke.
<P>
(Bifald)
<SPEAKER ID="074" NAME="Brian Crowley" LANGUAGE="EN">
Hr. formand! I dag markerer vi endnu et skridt på Rumæniens og Bulgariens vej hen imod et medlemskab af familien af demokratiske nationer i EU. Jeg hilser en udnævnelse af de designerede kommissærer fru Kuneva og hr. Orban velkommen, og jeg håber, at ingen af kollegerne her i mødesalen vil bruge politiske punkter til at forsøge at angribe dem i den vigtige rolle, de fremover skal udfylde.
<P>
Specielt respekten for mangfoldighed, der vil være påkrævet i det 21. århundredes EU, er omfattet af den portefølje, som hr. kommissær Orban vil få, og jeg vil opfordre alle kolleger til at være så venlige som muligt over for ham og alle de øvrige kommissærer, og til specielt at være ham behjælpelig med at foreslå nye veje til beskyttelse af mangfoldigheden i EU.
<P>
Endelig er det på dette afgørende tidspunkt meget vigtigt, at alle de europæiske folk forenes og forstår, at uanset hvad der adskiller os i vores forskellige dialoger eller forskellige politiske holdninger eller forskellige religioner, så er de ting, der bringer os sammen og de ting, vi har til fælles, langt mægtigere og større med hensyn til muligheden for at skabe positive forandringer ikke kun i Europa, men i hele verden. I stedet for at synke ned i den rene politik skal vi se tingene i et overordnet perspektiv. Lad os gribe de muligheder, som Rumænien og Bulgarien har fået i dag, men lad os først og fremmest udnytte de muligheder, som EU har fået for at handle som et fyrtårn for håb, demokrati, frihed og respekt for menneskerettigheder over hele verden. Lad os i særdeleshed sørge for, at vi kan gøre dette i fællesskab til gavn for hele menneskeheden.
<P>
(Bifald)
<SPEAKER ID="075" NAME="Jeffrey Titford" LANGUAGE="EN">
Hr. formand! I dag bliver vi bedt om at godkende udnævnelsen af kommissærer fra Bulgarien og Rumænien. Jeg bifalder det ikke. Jeg stemte imod Bulgariens og Rumæniens tiltrædelse ligesom mange af mine kolleger fra IND/DEM-Gruppen.
<P>
Mine kolleger og jeg fra Det Britiske Uafhængighedsparti blev bagvasket i 2004, fordi vi var imod tiltrædelsen, men det var vi af mange årsager og ikke mindst fordi, vi er helt og aldeles modstandere af EU's imperiebyggeri, fordi det er en helt igennem udemokratisk organisation, der underminerer selvstyre. Vi stemte også imod tiltrædelsen, fordi vi vidste, at den ville føre til en masseindvandring fra nogle af de nye medlemsstater til Storbritannien - en masseindvandring, som mit lands infrastruktur ikke kan klare. To år senere kan vi se, at vi havde ret, idet skønsmæssigt 650.000 mennesker kom til Storbritannien fra tiltrædelseslandene i det første år efter medlemskabet. Der har også været en sådan dræning af faglært arbejdskraft, at vi står i den latterlige situation, at Polens præsident udsender erklæringer, hvori han opfordrer sine landsmænd til at vende tilbage til deres fædreland.
<P>
Vil EU's imperiebyggere nogensinde overveje de enorme sociale omkostninger ved deres handlinger? Vi står nu over for en tragedie: Endnu to lande, der for nylig har smidt kommunismens åg og grebet friheden, er nu på vej til at kaste den bort ved at påtage sig Bruxelles' åg med al dens kvælende bureaukrati og dens ubarmhjertige jagt efter magt. Der går ikke mange år, før Bulgarien og Rumænien opdager, hvilken fejltagelse de har begået ved at underkaste sig en intolerant Kommissions vilje. Det bliver som at udskifte et jerntæppe med et umådeligt tæppe af papir, der i sidste ende kan blive næsten lige så stor en trussel mod borgernes friheder og velstand som dets forgænger.
<P>
Frihed er en udelelig størrelse. Man skal aldrig opgive den i jagten på økonomisk vinding, og specielt ikke når man har betalt så høj en pris for den.
<P>
(Bifald)
<SPEAKER ID="076" NAME="Bruno Gollnisch" AFFILIATION="NI">
- (FR) Hr. formand, mine damer og herrer! Jeg vil gerne knytte to hurtige bemærkninger til hr. Titfords udtalelser om disse to kommissærer fra to venlige nationer - en slavisk og en latinsk nation - der ganske rigtigt er blevet befriet fra kommunismens åg, og som forhåbentlig ikke vil blive underlagt et andet åg.
<P>
For det første skal hr. Orban, der vil få ansvaret for porteføljen for flersprogethed, prioritere indlæring og anvendelse af medlemsstaternes nationale sprog, herunder i EU-institutionerne. Vi skal om lidt stemme om udnævnelsen af to medlemmer af Revisionsretten. Jeg sidder med de franske versioner af de pågældende betænkninger. Betænkningen vedrørende den bulgarske kandidat er blevet udarbejdet af den spanske ordfører hr. Pomés Ruiz. Betænkningen vedrørende den rumænske kandidat er blevet udarbejdet af en ungarsk ordfører. I disse franske versioner er medlemmerne af Revisionsrettens cv'er og spørgeskemaerne udfærdiget på engelsk. Her er således et vigtigt område, hvor hr. Orban kan gribe ind og sikre, at den sproglige mangfoldighed respekteres i vores institutioner!
<P>
Jeg vil ligeledes ønske fru Kuneva held og lykke. Hun har haft den meget vanskelige opgave at forsvare sine bulgarske landsmænds interesser under forhandlingerne. Jeg håber, at det vil blive nemmere for hende at forsvare de europæiske forbrugeres interesser.
<P>
Jeg vil gerne afslutningsvis påpege, at vi er imod anvendelsen af Nice-traktatens protokol, hvori det fastlægges, at antallet af kommissærer skal være lavere end antallet af medlemsstater, når EU kommer op på 27 medlemsstater, hvilket vil betyde, at nogle af disse lande ikke repræsenteres i denne institution. Vi har yderligere to og et halvt år til at vise, at denne bestemmelse er fuldstændig ubrugelig og i strid med princippet om, at nationerne bør behandles ens, der bør være gældende for vores internationale organisation fremover.
<SPEAKER ID="077" NAME="Formanden">
I henhold til dagsordenen sætter jeg forslaget til afgørelsen om vedtagelse af udnævnelsen af det bulgarske medlem af Kommissionen, fru Meglena Kuneva, under afstemning. I henhold til bestemmelserne i Forretningsordenens artikel 99, stk. 4, foregår afstemningen ved navneopråb.
<P>
(Parlamentet vedtog afgørelsen)
<P>
(Kraftigt bifald)
<P>
Mange tak. Fru Kuneva, lad mig lykønske Dem. Der er kun få kommissærer, der har modtaget et så langt og kraftigt bifald som Dem.
