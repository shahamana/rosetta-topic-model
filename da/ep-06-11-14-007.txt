<CHAPTER ID="007">
Måleinstrumenter med indhold af kviksølv (forhandling)
<SPEAKER ID="054" NAME="Formanden">
Næste punkt på dagsordenen er betænkning af María Sornosa Martínez Udvalget om Miljø, Folkesundhed og Fødevaresikkerhed om forslag til Europa-Parlamentets og Rådets direktiv om ændring af Rådets direktiv 76/769/EØF for så vidt angår restriktioner for markedsføringen af visse måleinstrumenter med indhold af kviksølv - C6-0064/2006 -.
<SPEAKER ID="055" NAME="Günther Verheugen" LANGUAGE="DE">
Hr. formand, mine damer og herrer medlemmer! Først vil jeg gerne takke ordføreren, fru Sornosa Martínez, for hendes arbejde med dette forslag. Det er et meget vigtigt direktiv. Det er en del af EU's aktioner med hensyn til kviksølv, og for kort tid siden diskuterede Parlamentet fællesskabsstrategien for kviksølv.
<P>
Det handler om, at vi i fællesskab vil forhindre, at der kommer mere kviksølv ud i miljøet. Lad mig gøre det helt klart, at det ikke er en hvilken som helst gift, vi taler om, vi taler om en særligt farlig gift. Kviksølv og kviksølvsforbindelser er yderst giftige for menneskers sundhed og for miljøet. I det direktiv, vi forhandler om i dag, drejer det sig om at forhindre, at der bliver markedsført nye kviksølvsholdige måleinstrumenter. Dermed ville vi kunne opnå, at 30 t kviksølv årligt ikke længere kunne komme ud i miljøet. Og 30 t kviksølv er en meget stor sundhedsrisiko!
<P>
Med det foreslåede direktiv vil vi fuldstændigt forbyde markedsføring af kviksølvholdige febertermometre, og det vil vi, fordi der for længst er kommet lige så gode alternativer. Vi vil også med direktivet forhindre salg af alle andre kviksølvholdige måleinstrumenter til den brede offentlighed. Forslagene er udarbejdet på grundlag af en risikovurdering og en udførlig konsekvensvurdering, som blev udviklet til brug for kviksølvsstrategien, fulgt af konsultationer med industrien og andre involverede.
<P>
Med direktivet beskyttes ikke kun menneskers sundhed og miljøet, det vil også bidrage til at bevare og styrke det indre marked, fordi der overalt i EU vil gælde harmoniserede regler for markedsføring af kviksølvholdige måleinstrumenter.
<P>
Der ligger nu en række ændringsforslag fra Dem med det formål at indføre dispensationsordninger. Jeg er enig med Dem i, at det bør være tilladt, at antikke måleinstrumenter fortsat må markedsføres. Antikke måleinstrumenter er måleinstrumenter, som er mindst 50 år gamle. Antikke instrumenter er helt overvejende samlerobjekter, de bliver behandlet meget forsigtigt på grund af deres værdi, de handles kun i meget begrænset antal, og der er kun ringe risiko for, at sådanne genstande ender som affald.
<P>
Jeg kan også støtte en tidsbegrænset dispensationsordning for nye, kviksølvholdige barometre, som fremstilles af nogle få, små specialvirksomheder. En overgangsperiode på to år vil give disse virksomheder mulighed for at tilpasse deres produktion til de nye regler, uden at det udgør en urimelig risiko for miljø og sundhed. Jeg mener, to år er passende. Jeg vil imidlertid gerne gøre tydeligt opmærksom på, at der ikke er nogen som helst grund til at anvende kviksølv til de instrumenter, som disse producenter fremstiller. De kan nå samme resultat uden kviksølv, i nogle tilfælde sågar et bedre resultat. Der er ikke noget argument for, at nye instrumenter af denne art skal indeholde kviksølv. Der er ikke tale om, at der først skal udvikles en ny teknologi, alternativerne har været der længe. Man må forvente af disse producenter, at de holder sig til, hvad de europæiske lovgivere ønsker. Jeg er meget striks på dette punkt, og en tilpasningsperiode på to år må virkelig være nok.
<P>
Med hensyn til måleinstrumenterne inden for sundhedsvæsenet ser tingene noget anderledes ud. Her i Parlamentet er det blevet foreslået, at instrumenter til blodtryksmåling skal undtages fra begrænsningerne, med forbehold for en senere undersøgelse. Sådan synes jeg, det skal være. Der er stadig behov for instrumenter til blodtryksmåling i visse medicinske anvendelser. I visse medicinske tilfælde er de uundværlige, når der er brug for en meget nøjagtig måling. Vi har behandlet dette spørgsmål meget omhyggeligt. Medicinerne mener, at blodtryksmålere af denne art er uundværlige, især i visse livstruende situationer. Det betyder, at vi må behandle en udvidelse af bestemmelserne til også at omfatte sundhedssektoren, når der også er udviklet sikre alternativer til disse instrumenter med samme pålidelighed. Vi er altså ikke færdige med denne proces, der skal fortsat arbejdes med den.
<P>
Afslutningsvis vil jeg gerne sige, at forhandlingsprocessen har været præget af et tæt samarbejde mellem Parlamentet, Rådet og Kommissionen. Kommissionen kan derfor også tilslutte sig alle de kompromisændringsforslag - det er ændringsforslag 12-18 - som Deres ordfører har stillet. Jeg håber meget, at vi kan vedtage dette direktiv under førstebehandlingen.
<SPEAKER ID="056" NAME="María Sornosa Martínez " LANGUAGE="ES">
Hr. formand, hr. kommissær, mine damer og herrer! Her i Parlamentet er vi alle sammen enige om, at det er nødvendigt at mindske efterspørgslen efter kviksølv til brug i produkter og fremme alternativer til det. Det vil være hensigtsmæssigt at indføre markedsføringsrestriktioner på EU-plan for kviksølvholdigt måle- og kontrolapparatur til privat anvendelse og med visse undtagelser til sundhedspleje.
<P>
Vi bør forhindre udledning af betydelige mængder kviksølv i affaldsstrømmen. På den måde bidrager vi til at garantere et højt niveau for beskyttelse af miljøet og folkesundheden, samtidig med at også det indre marked beskyttes, jf. traktatens artikel 95.
<P>
Kviksølv og kviksølvforbindelser er stærkt giftige for mennesker, økosystemer og dyreliv. Kviksølvforurening blev oprindeligt opfattet som et uafgrænset lokalt problem, men betragtes i dag som et globalt, kronisk og alvorligt problem. Med hensyn til muligheden for fuldstændigt at forbyde anvendelse af kviksølv i alle måleapparater, hvilket er målet med denne betænkning, må det fremhæves, at de eksperter, som Kommissionen har spurgt til råds, kom til den konklusion, at hospitaler har brug for meget nøjagtige apparater for at kunne behandle livstruende sygdomme som f.eks. forhøjet blodtryk, arytmi og præeklampsi. Blodtryksmålere med kviksølv giver den bedste nøjagtighed og pålidelighed under hensyntagen til patientsikkerheden, og derfor går vi i dette forslag ind for indtil videre at undtage disse apparater fra forbuddet, indtil der er fuldstændig sikkerhed for eventuelt alternative apparaters funktion.
<P>
Samtidig vil jeg understrege over for Kommissionen, at det er nødvendigt, at den på kort sigt træffer foranstaltninger til at sikre, at alle kviksølvholdige produkter, som på nuværende tidspunkt er i omløb i samfundet, indsamles særskilt og behandles under forsvarlige forhold, for ellers ville dette direktiv blive mindre effektivt i praksis.
<P>
Hvis kviksølvrester kastes i affaldsbeholdere eller bortskaffes uhensigtsmæssigt, optages de i spildevand og spredes i miljøet. På den måde konstateres der kviksølv i fødevarer med særlig risiko for den akvatiske fødekæde, hvilket gør mennesker, der spiser mange fisk og bløddyr, særligt sårbare. De har selv sagt, hr. kommissær, at der i deponeringsanlæggene kan være 30 t, som er behandlet forkert.
<P>
Jeg anmoder ligeledes Kommissionen om at træffe foranstaltninger, der bevidstgør befolkningen, i form af tilrettelæggelse af oplysningskampagner om sundhedsrisici forbundet med eksponering for kviksølv og de miljøproblemer, som dette stof kan medføre, for jeg er bange for, at borgerne ikke ved nok om dets giftighed.
<P>
Hvad angår de stillede ændringsforslag, håbede jeg ligesom de fleste politiske grupper, at der kunne opnås en aftale om barometre, ligesom i Rådet og Kommissionen. Den aftale, som vi har indgået, drejer sig om undtagelsen fra direktivets forpligtelser for videnskabelige instrumenter, der indeholder kviksølv, er over 50 år gamle og er beregnet til salg eller omsætning på det internationale marked for antikviteter.
<P>
For produktion af kviksølv til nye traditionelle barometre foreslog vi en aftale om, at der skulle være en overgangsperiode for fabrikanterne, så de kunne tilpasse sig til de nye regler. Desværre er det ikke alle de politiske grupper, der har underskrevet den, men jeg tror, at vi har tilstrækkeligt flertal til at vedtage den.
<P>
Endelig håber jeg, at Parlamentet når til enighed med Rådet under førstebehandlingen, for at direktivet kan træde i kraft hurtigst muligt, således at den industrielle efterspørgsel efter kviksølv kan reduceres, og kviksølv hurtigere kan erstattes med andre materialer, der ikke er sundheds- og miljøskadelige.
<P>
Til sidst vil jeg sige, at jeg er helt enig i det, De sagde, hr. kommissær. Jeg takker Kommissionen for dens arbejde og muligheden for at opnå enighed under førstebehandlingen. Jeg takker ligeledes Rådet og de politiske grupper, som tilslutter sig dette forslag.
<SPEAKER ID="057" NAME="Martin Callanan" LANGUAGE="EN">
Hr. formand! Først vil jeg gerne udtrykke min anerkendelse af det arbejde, som fru Sornosa Martínez har lagt i denne betænkning, selv om jeg ikke er enig i alle hendes konklusioner. Ikke desto mindre har vi haft et godt samarbejde om denne sag.
<P>
I marts i år diskuterede Parlamentet Kommissionens kviksølvstrategi. Parlamentet bad Kommissionen begrænse markedsføring og brug af kviksølv i alle måle- og kontrolinstrumenter, men tillade visse undtagelser. Det opfordrede også Kommissionen til at tillade brug af kviksølv for det lille antal virksomheder i EU, som fremstiller traditionelle barometre. Desværre må jeg konstatere, at Kommissionen totalt ignorerede Parlamentets ønsker i denne fase og foreslog det direktiv, som vi diskuterer i dag.
<P>
Med dette direktiv forbydes fremstilling af alle nye barometre. Som medlemmerne ved, vedtog Udvalget om Miljø, Folkesundhed og Fødevaresikkerhed derefter et ændringsforslag, som jeg havde stillet, og som indfører en undtagelse for dette gamle, traditionelle europæiske håndværk. Sammen med hr. Blokland har vi genfremsat ændringsforslaget til plenum. Jeg vil gerne fremhæve for kommissæren, at vi ikke taler om generelt at indføre nyt kviksølv til miljøet, idet langt de fleste af disse producenter faktisk bruger genbrugskviksølv, som er taget ud af miljøet, i produktionen af disse nye instrumenter. Der findes et meget lille antal små og mellemstore virksomheder i Europa, som viderefører dette traditionelle håndværk, primært i Belgien, Nederlandene, Frankrig, Portugal og Det Forenede Kongerige.
<P>
Hvis dette direktiv bliver gennemført i den form, som Rådet ønsker, vil disse virksomheder med meget stor sandsynlighed måtte lukke, og derved forsvinder også de steder, hvor forbrugerne kan få deres eksisterende instrumenter repareret og vedligeholdt. Vi må ikke glemme, at der hænger i hundredtusindvis af traditionelle barometre på folks vægge i hele Europa. Det ville dette direktiv naturligvis ikke ændre på, men det kunne risikere at fjerne de steder, hvor folk kunne få disse instrumenter repareret og vedligeholdt.
<P>
At forbyde nye barometre vil ikke stoppe forureningen; den kunne tværtimod blive større, fordi folk ikke ville have nogen steder at gå hen med deres instrumenter. Der er også nogle enorme smuthuller i lovgivningen. Det er kun fremstilling af nye instrumenter, der forbydes. Der er intet, der forhindrer fabrikanterne i at sælge nye barometre uden kviksølv sammen med en instruktion i, hvordan forbrugerne selv kan fylde dem. Det er helt sikkert mere risikabelt end at lade dem fortsætte deres produktion under omhyggeligt kontrollerede og godkendte forhold.
<SPEAKER ID="058" NAME="Linda McAvan" LANGUAGE="EN">
Hr. formand! Jeg synes, der er meget overbevisende argumenter for denne lovgivning. Kommissæren sagde, at der findes alternativer til kviksølvsbarometre, og jeg støtter derfor alt, hvad fru Sornosa Martínez sagde.
<P>
Kviksølv er ekstremt giftigt. Det er bioakkumulerende og persistent i miljøet, og der findes ikke nogen sikker grænseværdi. Jeg beder PPE-DE-Gruppen genoverveje sagen. Til hr. Callanan og de konservative siger jeg, at Deres leder sagde på Deres partikonference, at De ønsker at erstatte farlige kemikalier med sikre. På Det Konservative Partis hjemmeside står der, at De vil gøre det. De skal stemme for at forandre tingene, det er ikke nok bare at sige, at De vil gøre det. Jeg håber, at PPE-DE-Gruppen vil støtte dette meget fornuftige initiativ for at udfase et ekstremt farligt kemikalie fra vores miljø.
<P>
Vi har givet virksomhederne en frist på to år til at udfase deres produktion. Det er ikke, hvad Rådet ønskede, men vi har 25 regeringer her, eksperter fra 25 lande, Kommissionen og de fleste af de politiske grupper, og jeg håber, at Parlamentet vil støtte betænkningen og være konsekvent med hensyn til princippet om at substituere farlige kemikalier.
<SPEAKER ID="059" NAME="Marios Matsakis" LANGUAGE="EN">
Hr. formand! Jeg vil gerne takke fru Sornosa Martínez for hendes fremragende betænkning og hendes samarbejde med alle skyggeordførerne. Jeg vil også gerne nævne den meget nyttige hjælp fra Udvalget om Miljø, Folkesundhed og Fødevaresikkerhed og fra Kommissionen og Rådet til at formulere et lille antal endelige kompromisændringsforslag, som var nødvendige.
<P>
Kviksølv er, som De alle ved, at yderst giftigt stof, som vi alle ønsker at få fjernet fra vores liv og kommende generationers liv så hurtigt og effektivt som muligt. Med dette lovgivningsforslag begynder vi gennemførelsen af kviksølvsstrategien, som vi vedtog i marts i år, og kviksølv forbydes eller begrænses stærkt i diverse ikkeelektriske og ikkeelektroniske instrumenter. Instrumenter, der indeholder kviksølv, f.eks. husholdningstermometre, vil blive erstattet af mere præcise og anvendelige, hurtigere og sikrere måleinstrumenter, som ikke indeholder kviksølv.
<P>
Som det er tilfældet med næsten al lovgivning, har vi også mødt forskellige opfattelser under behandlingen af dette forslag. Heldigvis er de fleste grupper nået frem til et fornuftigt kompromis, men der er bestemt stadig indvendinger fra nogle medlemmer. Problemet har været, at primært nogle få engelske, hollandske og belgiske kolleger har insisteret på, at moderne barometre med antikt udseende, som fremstilles af et meget lille antal små og mellemstore virksomheder i England, Holland og Belgien, stadig skulle have lov at indeholde kviksølv. Dette på trods af, at der er indført en overgangsperiode med dispensationer på to år efter direktivets ikrafttræden, på trods af, at Kommissionen efter den toårige dispensationsperiode skal undersøge tilgængeligheden af troværdigt sikrere alternativer, som er teknisk og økonomisk mulige til brug i sådanne instrumenter, på trods af, at barometre, som er ægte antikviteter, dvs. over 50 år gamle, ville være undtaget fra dette direktiv, og på trods af, at hele lovgivningsforslaget falder til jorden og må tilbage til tegnebordet, hvis kompromisaftalen om barometre falder igennem.
<P>
Lad Dem ikke misbruge af dem, som måske ønsker at ødelægge hele lovgivningen eller af dem, som måske ønsker at bruge spørgsmålet om barometre til at fremme deres EU-skeptiske holdning. Jeg beder Dem stemme for kompromisændringsforslagene og bidrage til at få fjernet giftig kviksølv, af hensyn til sundheden.
<SPEAKER ID="060" NAME="Carl Schlyter">
for Verts/ALE-Gruppen. - (SV) Hr. formand! I Sverige blev kviksølvtermometre forbudt for over 20 år siden. Det er i høj grad på tide, at EU følger efter! Kviksølv i måleinstrumenter er gårsdagens teknik, et livsfarligt kemikalie, som vi snarest skal stoppe med at anvende. Enhver påstand om, at kviksølv er ufarligt, er absurd. Endnu værre er kviksølv, der lækker, havner på forbrændingsanlæg eller på anden måde spredes til og ændres i miljøet til letoptagelige former, som er endnu mere skadelige for mennesker og dyr. Vi kan ikke af nostalgiske grunde fortsætte med at fremstille barometre, som er farlige for miljøet. Den, der vil, kan købe en ufarlig elektronisk kopi, som ser ud præcis som et gammelt barometer - eller købe et brugt. Direktivet handler jo om udbud af nye barometre på markedet.
<P>
Barometre fik en frist på to år i kompromiset, hvilket er helt unødvendigt teknisk set, hvilket kommissæren sagde, men desværre nødvendigt politisk for at opnå et kompromis på grund af alt for stor lydhørhed over for virksomheders lobbyisme. Den, der stemmer på noget andet end på kompromiset, saboterer hele lovgivningen og stopper al udfasning af alle termometre. Så skulle vi begynde forfra igen inden for rammerne af Reach. Kommissionen skal inden to år komme med forslag til udfasning, hvis det er muligt, af andet måleudstyr, især blodtryksmålere. Jeg vil minde Kommissionen om, at der i kompromiset står: så snart der findes pålidelige alternativer. For blodtryksmålere er det aktuelt i mange tilfælde. Tag straks hjem til Bruxelles, og udarbejd en rapport om markedsbegrænsning for blodtryksmålere, hvor det er muligt.
<SPEAKER ID="061" NAME="Adamos Αdamou">
for GUE/NGL-Gruppen. - (EL) Hr. formand! Jeg vil gerne takke fru Sornosa-Martínez og ønske hende tillykke med hendes arbejde og benytte lejligheden til at opfordre Dem til at støtte de ændringsforslag, som vil fjerne kviksølv fra måleinstrumenter, der anvendes af europæiske forbrugere. Kompromisændringsforslagene er et minimum og den mest realistiske model for at beskytte forbrugerne og afspejle aftalen mellem Europa-Parlamentet og Rådet.
<P>
Med hensyn til forslaget om at undtage barometre fra direktivet, så opfordrer jeg Dem til at forkaste det. En sådan undtagelse bringer muligheden for at begrænse kviksølv i måleinstrumenter, som der findes alternative løsninger for, i fare, før lovgivningen bliver vedtaget til Reach-programmet. Denne specifikke aktion er af afgørende vigtighed, hvis lovgivningen om måleinstrumenter med kviksølv skal vedtages så hurtigt som muligt. Samtidig vil jeg gerne understrege, at hvis ændringsforslagene om barometre - bortset fra dem i pakken af ændringsforslag - bliver vedtaget, vil barometerbranchen ikke opnå noget væsentligt ud over måske at vinde et eller to år yderligere. Det er næsten sikkert, at Kommissionen, enten gennem Reach eller gennem udvalgsproceduren, vil vende tilbage til sin oprindelige holdning, som ikke indeholder undtagelser for barometre.
<P>
Endelig vil jeg gerne understrege, at pakken med kompromisændringsforslag følger vores tidligere beslutning om kviksølv, som Marios Matsakis var ordfører for.
<P>
Vores mål må igen være at beskytte miljøet og folkesundheden og de europæiske forbrugere.
<SPEAKER ID="062" NAME="Urszula Krupa" LANGUAGE="PL">
Hr. formand! Selv om kviksølv og de forbindelser, det indgår i, særligt methylkviksølv, er yderst giftige, er det overdrevet og ufornuftigt at forbyde salg af kviksølvstermometre, herunder specialtermometre og andre måleinstrumenter med en overgangsperiode på kun 18 måneder, især for Polen og andre lande, hvor kviksølvstermometre er almindeligt udbredte, ikke kun på hospitaler, men også til hjemmebrug. En så kort overgangsperiode kan få negative konsekvenser i form af ringere diagnosticering med dermed forbundne helbredsrisici og kan være en yderligere økonomisk belastning for hospitaler og husholdninger, særligt for de mindre velstillede.
<P>
I Polen har vi et ordsprog, som lyder: "når mennesket skynder sig, smiler djævelen". Det er tydeligt, at djævelen ønsker at blive rig på at sælge elektroniske måleinstrumenter, mens han taler smukke ord om menneskers helbred. Vi går ind for en længere overgangsperiode.
<SPEAKER ID="063" NAME="Irena Belohorská" AFFILIATION="NI">
(SK) Hr. formand! Jeg hilser også denne betænkning velkommen om kviksølv i miljøet og måder at mindske det på.
<P>
Vi må alle være enige om, at hvis der findes et alternativ til et måleinstrument, der indeholder kviksølv, skal et sådant instrument fjernes fra miljøet. Der er nok kviksølv i et enkelt termometer til at forurene fiskene i en 20 ha stor sø. Man må imidlertid også erkende, at der er andre instrumenter inden for sundhedssektoren, som indeholder kviksølv, men som der endnu ikke findes noget tilsvarende substitut for, f.eks. trykmålere, barometre og manometre.
<P>
Der findes ikke erstatninger for kviksølvssphygmomanometre, som anvendes til behandling af højt blodtryk eller arytmi, som er tilstrækkeligt præcise, og alternative metoder ville være ekstremt dyre. Derfor er jeg enig med ordføreren i, at direktivet ikke bør gælde for sådanne medicinske instrumenter, for så ville vi nok begrænse kviksølv i miljøet, men samtidig ville vi sætte patienternes liv på spil.
<P>
I dette lovgivningsforslag må vi først og fremmest fokusere på at mindske mængden af kviksølv i husholdningsaffald. Det vil nok være vanskeligt, især i de nye medlemsstater, at bede alle husholdninger om at udskifte deres termometre, men det skulle være muligt at begrænse brugen af dem.
<SPEAKER ID="064" NAME="Avril Doyle" AFFILIATION="PPE-DE">
(EN) Hr. formand! Det er på høje tid, at vi erkender, at kviksølv kan forårsage alvorlige helbredsproblemer og faktisk gør det. Kviksølvsforgiftning gennem indtagelse af fødevarer, der er forurenet med kviksølv - som regel fisk - er hovedkilden til forgiftninger i befolkningen.
<P>
Kviksølv og dets bestanddele er ikke kun giftige for mennesker, de har også meget negative effekter på dyrelivet og økosystemerne. Derfor er det yderst ønskeligt at begrænse brugen af kviksølv.
<P>
Jeg anerkender imidlertid, at det er nødvendigt at være realistisk, når det gælder begrænsningen af visse måleinstrumenter, som indeholder kviksølv. Det glæder mig derfor, at visse medicinske instrumenter for øjeblikket udelukkes fra direktivets anvendelsesområde. Medicinske eksperter har oplyst, at instrumenter uden kviksølv i nogle tilfælde muligvis ikke er helt præcise, f.eks. i forbindelse med visse hjertesygdomme og i tilfælde af præeklampsi. Det må derfor foretrækkes fortsat at bruge kviksølvsinstrumenter i disse begrænsede situationer, indtil passende alternativer er fuldt undersøgt og godkendt af medicinerne, men med en tidsbegrænset revideringsbestemmelse med henblik på at efterprøve egnede alternativer. I betragtning af hvor giftigt kviksølv er, er det et rimeligt krav at stille til industrien, og jeg opfordrer industrien til at reagere.
<P>
Jeg støtter det ændringsforslag, som oprindeligt blev stillet af mine kolleger, og som indfører en dispensation for antikke barometre og videnskabelige instrumenter til salg eller handel på det internationale marked for antikviteter samt for fremstilling og vedligeholdelse af traditionelle barometre, som indeholder små mængder kviksølv i kontrollerede og godkendte omgivelser. Det er værd at bemærke, at traditionelle barometermagere ikke indfører nye mængder kviksølv på markedet, men genbruger eksisterende kviksølv og på denne måde er med til at kontrollere og begrænse stoffet - for slet ikke at nævne, at antikke barometre normalt er meget værdsatte objekter, som ikke har stor sandsynlighed for at ende i affaldsstrømmene. Man skal huske, at formålet med dette direktiv er at forbyde markedsføring af instrumenter, som indholder kviksølv. Ifølge direktivet vil det være tilladt at sælge et barometer med en separat flaske med kviksølv, som forbrugeren selv skal fylde på, hvis vi ikke har en dispensation for disse antikke barometre, hvilket efter min mening er en langt mindre risikabel løsning.
<SPEAKER ID="065" NAME="Dorette Corbey" AFFILIATION="PSE">
(NL) Hr. formand! Allerførst vil også jeg udtale min støtte til fru Sornosa. Hun har skrevet en fortræffelig betænkning. Som alle foregående talere sagde, er kviksølv særdeles giftigt, og derfor skal vi forbyde brugen af kviksølv i alle unødige anvendelser. Der findes jo alternativer, og derfor er det også godt, at f.eks. kviksølvtermometret hører fortiden til. Der er stor diskussion om barometre, som vi for lidt siden hørte forskellige ting om.
<P>
I Nederlandene har brugen af kviksølv været forbudt siden 2003, men for barometre gjaldt en undtagelse indtil 2005 og senere indtil 1. januar 2006 i afventning af nye europæiske regler. Europa-Parlamentet opfordrer nu til to års yderligere udsættelse for håndværksmæssige barometre, og dermed indtager Europa-Parlamentet en for eftergivende holdning. Selvfølgelig kan jeg forestille mig, at det er et hårdt budskab for producenter af barometre, men hvis vi vil forbyde kviksølv, må vi i hvert fald forbyde kviksølvholdige produkter for forbrugere. Produkter kan gå i stykker eller lække, og så kommer der alligevel kviksølv i miljøet. Jeg håber, at vi kan færdiggøre denne lovgivning, således at kviksølvforbuddet kan træde i kraft hurtigst muligt.
<SPEAKER ID="066" NAME="James Hugh Allister" AFFILIATION="NI">
(EN) Hr. formand! I hele Europa har fremstilling af barometre været en del af vores arv i mange århundreder. Den indebærer ofte genbrug af kviksølv fra gamle instrumenter. Den trussel mod miljø og sundhed, der udgår fra denne aktivitet, er efter min mening så lillebitte, at det er helt ude af proportion med det ødelæggende forbud mod produktion af barometre i fremtiden, som nedlægges med dette direktiv. Man ville dræbe et historisk håndværk uden at få noget fornuftigt til gengæld. Jeg støtter derfor varmt ændringsforslag 19 om at undtage barometerfremstillere fra direktivets anvendelsesområde.
<P>
Forsøget på at inkludere barometrene sammenfatter på en måde det fanatiske og irrationelle dogme, som alt for ofte styrer i øvrigt fornuftige forslag fra Kommissionen og dermed gør dem til grin. Jeg er sikker på, at vi i den sunde fornufts navn vil sige nej til forbuddet mod fremstilling af barometre.
<SPEAKER ID="067" NAME="Formanden">
Kommissionen fortæller mig, at den ikke ønsker at udtale sig igen. Forhandlingen er afsluttet.
<P>
Afstemningen finder sted i dag kl. 11.30.
