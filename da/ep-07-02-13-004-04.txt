<CHAPTER ID="004-04">
4. Gennemførelsesbestemmelser vedrørende finansforordningen (afstemning) 
<P>
Før afstemningen
<SPEAKER ID="043" NAME="Ingeborg Gräßle " LANGUAGE="DE">
Hr. formand, mine damer og herrer! Jeg har bedt om ordet, fordi jeg må gøre opmærksom på en alarmerende tilstand i forhandlingerne mellem Rådet og Kommissionen. Foran Dem ligger en af de sidste muligheder for Barroso-Kommissionen for at komme videre i retning af en blank revisionserklæring, den positive DAS.
<P>
Vi har tilladt os at tage Kommissionens egne forslag op og lægge dem ind i denne betænkning. Nu vil Kommissionen afvise det uden at foreslå noget andet. Hvis man i dag passivt forhindrer forenkling, forbedret tilbagebetaling af midler, der er udbetalt med urette, og en mere effektiv kontrol, så sørger man for en dårlig bedømmelse af Kommissionens forvaltning i april 2009. Så vil vi to måneder før valget til Europa-Parlamentet have en dechargeprocedure med et særligt fejlbehæftet regnskab for 2007, som er det første under de nye finansielle overslag. Når Kommissionen og Rådet nu optræder som bremse og forhindring, spiller de EU-modstanderne et stærkt kort i hånden i 2009, hvis vores forslag ikke bliver accepteret.
<P>
Især Rådet under tysk formandskab er desværre på kollisionskurs. I stedet for at sørge for en fælles udformning af den allerede vedtagne offentliggørelse af støtte og støttemodtagere siger Rådet overraskende og uden fornuftig grund bare nej, også til forsknings- og udviklingsmidler, altså hele den direkte og internationale fælles forvaltnings område. Dermed skaber Rådet splid i Europa, fordi enhver kan gøre, som han vil, når der ikke sker en samordning. Tillidstabet hos de europæiske skatteydere rammer os alle.
<P>
Rådet berøver Kommissionen dens mest synlige succes på budgetområdet, nemlig gennemsigtigheden. Hvis den ikke bliver udmøntet, er den intet værd. Min indtrængende appel til Kommissionen og formandskabet lyder: Lev op til Deres ansvar for denne lovtekst! Vær med til at fremme forenkling og mindre bureaukrati! Forslagene ligger foran Dem. Det beder jeg indtrængende om Deres støtte til, kære medlemmer!
<P>
(Bifald)
