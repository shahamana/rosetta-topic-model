<CHAPTER ID="004">
Dagsorden
<SPEAKER ID="103" NAME="Formanden">
I forbindelse med udkastet til betænkning fra Udenrigsudvalget om den humanitære situation i Sri Lanka har jeg modtaget en skriftlig indsigelse mod den pågældende betænkning fra Robert Evans og 40 andre medunderskrivere.
<P>
I overensstemmelse med forretningsordenens artikel 90, stk. 4, opføres udkastet til betænkning til drøftelse og afstemning på dagsordenen for den igangværende mødeperiode.
<P>
Jeg foreslår derfor, at forhandlingerne medtages som sidste punkt på dagsordenen i aften, mens afstemningen vil finde sted i morgen kl. 12.00. Frist for ændringsforslag er kl. 15.00.
<SPEAKER ID="104" NAME="Robert Evans" AFFILIATION="PSE">
(EN) Fru formand! Mandag aften vedtog Udenrigsudvalget i henhold til artikel 91 et forslag om den forværrede humanitære situation i Sri Lanka.
<P>
Situationen i Sri Lanka er helt klart alvorlig, men det er langt fra klart, hvad der sker med hensyn til den humanitære situation. Jeg er klar over, at der er mange forskellige synspunkter her i Parlamentet. Jeg foreslår derfor, at den mest fornuftige fremgangsmåde ville være at planlægge en ordentlig debat, der ikke seriøst kan passes ind i denne mødeperiode, men kan indpasses i den kommende mødeperiode om kun 10 dage. Jeg er glad for, at hr. Daul fra PPE-DE-Gruppen har givet udtryk for sin gruppes støtte til denne fremgangsmåde. Da vi er et seriøst parlament, foreslår og anmoder jeg mine ærede kolleger om at støtte en forhandling med en betænkning og fuld deltagelse i næste mødeperiode for at øve den alvorlige situation i Sri Lanka retfærdighed.
<SPEAKER ID="105" NAME="Daniel Cohn-Bendit" AFFILIATION="Verts/ALE">
(FR) Fru formand! Når nogen foreslår noget, kan en eller anden altid tale imod det forud for afstemningen.
<P>
Jeg vil derfor blot sige, at situationen i Sri Lanka er yderst tragisk. 150.000 mennesker er fanget uden udvej. Nøjagtig det samme gør sig gældende i Burma. Det er grunden til, at Sri Lanka bør bevares på dagsordenen i dag, for at vise vores faste beslutning om at støtte de mennesker, der er fanget.
