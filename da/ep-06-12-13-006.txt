<CHAPTER ID="006">
Dagsorden: se protokollen
<SPEAKER ID="086" NAME="Formanden">
Jeg skal med hensyn til hr. Leinens betænkning om ændring af artikel 15 og 182, stk. 1, i Europa-Parlamentets forretningsorden meddele Dem følgende: Med hensyn til valget af kvæstorer og udvalgenes præsidier, som der efter planen skulle stemmes om i morgen, torsdag, har Udvalget om Konstitutionelle Anliggender alligevel ikke vedtaget den på baggrund af artikel 131, hvorfor vi vil holde en forhandling herom, som bliver det sidste punkt på dagsordenen her til aften.
<SPEAKER ID="087" NAME="Renato Brunetta" AFFILIATION="PPE-DE">
(IT) Hr. formand, mine damer og herrer! Jeg kan godt forstå kravene om sikkerhed, men jeg vil alligevel gerne klage over den uhøflige og faktisk også voldelige optræden fra visse af de sikkerhedsfolks side, som standsede og blokerede os parlamentsmedlemmer foran Parlamentet.
<P>
Dette er ærligt talt uacceptabelt. Jeg ved godt, at det er nødvendigt med sikkerhed, men jeg mener, at man bør opføre sig korrekt med respekt for de forskellige roller.
<SPEAKER ID="088" NAME="Formanden">
Generalsekretæren meddeler mig, at vi har nogle problemer med visse assistenter, der er involveret i en nylig opstået konflikt. Sikkerhedsfolkene forsøger at få det hele til at forløbe normalt, men vi har vanskeligheder med holdningen hos visse af de kontraktansatte medarbejdere, som bliver berørt af arbejdsretlige bestemmelser.
<SPEAKER ID="089" NAME="Tadeusz Zwiefka" AFFILIATION="PPE-DE">
(PL) Hr. formand! I går var en stor dag for Parlamentet. Det var en meget betydningsfuld dag for os, idet Alexander Milinkevich fik overrakt Sakharov-prisen.
<P>
Jeg vil fortælle, at da Alexander Milinkevich påbegyndte sin tale her i Parlamentet, svigtede det interne radio- og tv-system i Parlamentets bygninger, og det gjorde internetsystemet også. I Belarus var internettet den eneste mulighed for at høre talen. Dette betød, at der ikke var adgang til talen, og derfor fik indbyggerne i Belarus ikke noget at vide om, hvad der foregik her i aftes.
<P>
Jeg vil anmode formanden om at undersøge denne episode og at informere Parlamentet om resultaterne heraf.
<P>
(Bifald)
<SPEAKER ID="090" NAME="Formanden">
Hr. Zwiefka, jeg havde til hensigt at give hr. Florenz ordet. Det, De rejser, er ikke et indlæg til forretningsordenen vedrørende dagens møde.
<P>
(Protester)
<P>
Det er imidlertid et vigtigt spørgsmål, og jeg kan meddele Dem, at det problem, De henviser til, også skyldes ændringer i tjenestegrenenes funktion på grund af den arbejdskonflikt, vi oplever i forbindelse med nogle af assistenterne. Dette problem er kommet til udtryk på samme måde, som den tidligere taler har påpeget. Billedet kom tilbage så hurtigt som muligt, og allerede under pressekonferencen fik jeg lejlighed til at forklare medierne, som havde givet udtryk for den samme bekymring som Dem, hvad der var sket.
