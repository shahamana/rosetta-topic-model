<CHAPTER ID="003">
Nedsatte satser for merværdiafgiften (forhandling) 
<SPEAKER ID="007" NAME="Formanden">
Næste punkt på dagsordenen er betænkning af Ieke van den Burg for Økonomi- og Valutaudvalget om forslag til Rådets direktiv om ændring af direktiv 2006/112/EF hvad angår de nedsatte satser for merværdiafgiften - C6-0299/2008 -.
<SPEAKER ID="008" NAME="Ieke van den Burg" LANGUAGE="NL">
Denne betænkning om nedsatte satser for merværdiafgiften har været noget af en rejse. Faktisk er der ikke nogen betænkning tilbage, fordi de to andre store grupper, Gruppen for Det Europæiske Folkeparti (Kristelige Demokrater) og De Europæiske Demokrater og Gruppen Alliancen af Liberale og Demokrater for Europa, ikke mødte frem ved afstemningen om min betænkning i Økonomi- og Valutaudvalget og uden varsel på forhånd stemte imod den, fordi de ikke var tilfredse med afvisningen eller vedtagelsen af det ene eller det andet ændringsforslag.
<P>
På den måde har de bragt støtten til dette vigtige forslag fra Kommissionen i alvorlig fare. Det beklager jeg dybt, for det har givet det helt forkerte indtryk af Parlamentets holdning. Heldigvis har de skiftet kurs og har nu angivet, at Kommissionens forslag kan regne med deres fulde støtte. Vi blev så enige om, at vi ikke længere ville mundhugges om disse ændringsforlag på plenarmødet, men i stedet ville acceptere kommissær Kovács' forslag med et klart "ja".
<P>
Astrid Lulling har alligevel arbejdet videre i den vildfarelse, at hun skulle genfremlægge sine afviste ændringsforslag, selv om dette i realiteten ikke er i overensstemmelse med teksten i den lovgivningsmæssige beslutning eller den procedure, vi føler. Der er tilsyneladende her i Parlamentet en variation af det latinske ordsprog Quod licet jovi, non licet bovi, hvad der gælder for Astrid Lulling, gælder ikke for almindelige parlamentsmedlemmer. Uden overhovedet at pille ved hendes højthævede status opfordrer jeg dog alle til ikke at blive afledt af dette og udtrykkeligt stemme for den lovgivningsmæssige beslutning under afstemningen ved navneopråb til sidst. Det er trods alt, hvad dette handler om. Sammen med kommissæren regner jeg med Deres støtte, og jeg antager, at Astrid Lulling vil indse, hun vil stå dårligere og skabe det forkerte indtryk, at hun er imod en lavere momssats, hvis hun ikke støtter denne beslutning, fordi tingene ikke er forløbet efter hendes hoved.
<P>
Parlamentet - og det er jeg meget stolt - har en lang tradition for at støtte forslag om anvendelse af nedsatte momssatser for arbejdskraftintensive tjenesteydelser. Parlamentet har desuden på initiativ af en af mine forgængere, van Velzen, på beskæftigelsestopmødet i Luxembourg i 1997 pålagt sig selv at lancere forslaget om at bruge denne lave momssats som beskæftigelsesfremmende incitament ved at gøre disse tjenesteydelser billigere, forøge omfanget og også lukke hullet mellem ulovlig og lovlig beskæftigelse. Dette beskæftigelsesmål er efter min mening atter meget vigtigt i dag. Jeg er overbevist om, at dette forsøg har vist dets værd ud over enhver tvivl.
<P>
Den forrige kommissær, Bolkestein, var mindre overbevist og var ligesom en række medlemsstater skeptisk. Han ønskede ikke at bruge beskæftigelse som mål for en skattepolitik. Han mente, at skattepolitik ikke var beregnet til dette formål. Heldigvis kan den nuværende kommissær se, at dette skal ses i en bredere kontekst, og det glæder mig, at han nu giver dette forsøg en strukturel dimension.
<P>
Jeg vil gerne komme med en kort bemærkning til den nuværende situation. Jeg kan ærligt talt ikke forestille mig, at Rådet i den nuværende situation ikke enstemmigt støtter dette forslag. Det er trods alt ivrigt efter at gøre noget ved den tragiske jobsituation og genrejsningen af den europæiske økonomi. Skatteforanstaltninger, herunder en sænkning af momsen, f.eks. i bygge- og anlægsindustrien, på materialer, der kan gøre boliger og vores kulturarv mere energieffektiv, og på andre ting, kunne give et incitament for boligmarkedet, som lige nu er gået helt i stå.
<P>
Med risiko for at uddybe det åbenbare er det ikke det ændringsforslag, som er fremsat af PPE-DE-Gruppen i Udvalget om det Indre Marked og Forbrugerbeskyttelse, der lægger vægt på energieffektivitet. Det gjorde Kommissionens forslag allerede. Det blev slettet i ændringsforslag 6 og genindsat i ændringsforslag 7. Det kan kun skabe forvirring. Det er dog klart, at Parlamentet er en stor fortaler for energieffektivitet. Vi håber derfor, at Rådet vil støtte kommissær Kovács forslag, og at denne vigtige afstemning i dag ikke nedgøres til internt mundhuggeri.
<SPEAKER ID="009" NAME="László Kovács" LANGUAGE="EN">
Fru formand! Jeg vil takke Parlamentet for dets hurtige håndtering af dette forslag i lyset af Rådets anmodning fra december inden for rammerne af den europæiske økonomiske genopretningsplan om at afgøre spørgsmålet om nedsatte momssatser inden for visse sektorer inden marts 2009.
<P>
Det glæder mig, at Økonomi- og Valutaudvalget har vedtaget et beslutningsforslag, som godkender Kommissionens initiativ, og jeg håber, at plenarmødet vil have samme støttende holdning.
<P>
Jeg vil gerne takke Økonomi- og Valutaudvalget og ordføreren, Ieke van den Burg, for deres støtte. Hurtig vedtagelse af dette forslag er bestemt nødvendig for at skabe sikkerhed om anvendelsen af nedsatte satser for visse lokalt leverede arbejdskraftintensive tjenesteydelser, der ellers skulle udgå ved udgangen af 2010. Det er desuden vigtigt at sikre lige muligheder for alle medlemsstater inden for sektorer som boliger og restaurationsbranchen, fordi medlemsstaterne i øjeblikket ikke er på lige fod inden for disse sektorer.
<P>
Den aktuelle økonomiske og finansielle krise gør det endnu mere påtrængende, at dette forslag vedtages og gennemføres. Tiden er ikke til at ødelægge arbejdspladser, hvilket ville have været tilfældet, hvis de nedsatte satser, der i øjeblikket anvendes i 18 medlemsstater for arbejdskraftintensive tjenesteydelser, ikke blev gjort endelige. Det er desuden vigtigt hurtigt at gøre disse nedsatte satser tilgængelige for alle medlemsstater. Ved at skabe incitamenter til styrkelse af forbruget på områder, som f.eks. boligområdet, kan de nedsatte satser have positiv indvirkning på beskæftigelsen, navnlig blandt ufaglærte, der netop er mest udsatte for at blive afskediget først i den nuværende krise. I den sammenhæng har jeg allerede anbefalet Rådet, at den foreslåede ikrafttrædelsesdato for direktivet tilpasses, så det kan anvendes så hurtigt som muligt, efter at Rådet har truffet en positiv afgørelse.
<P>
I Rådet koncentrerer det tjekkiske formandskab i øjeblikket alle ressourcer om at skabe et kompromis, der fokuserer på et begrænset antal sektorer - arbejdskraftintensive tjenesteydelser, lokalt leverede tjenesteydelser - som nedsatte satser skal være tilgængelige for, i overensstemmelse med Rådets anmodning.
<P>
Jeg har dog nogle bemærkninger til de ændringsforslag, der er fremsat i forbindelse med dette specifikke og begrænsede forslag.
<P>
Hvad angår ændringsforslag 3 om udelukkelse af alkoholholdige drikkevarer fra restaurationsydelserne, respekterede Kommissionen sammenhængen i Fællesskabets politikker, navnlig behovet for sammenhæng mellem moms og afgifter, men også under hensyntagen til EU's overordnede sundhedspolitik. Modsat visse betænkeligheder vil differentiering mellem mad og ikkealkoholholdige drikkevarer på den ene side og alkoholholdige drikkevarer på den anden ikke pålægge virksomhederne en alvorlig administrativ byrde. I øjeblikket undtager syv ud af de 11 medlemsstater, der anvender nedsatte satser på restaurationsydelser, faktisk alkoholholdige drikkevarer uden vanskeligheder.
<P>
Hvad angår ændringsforslag 2 om den foreslåede udvidelse af omfanget af nedsatte momssatser på landbrugsmaskiner, mener jeg, at det er unødvendigt. Moms, der pålægges udstyr, der anvendes i landbrugssektoren, er ikke en omkostning for landbrugerne, fordi de ligesom alle andre momspligtige kan fratrække denne moms.
<P>
Hvad angår ændringsforslag 1 og 4 om ændringsforslagene vedrørende tilføjelsen af børnetøj og -sko, vil jeg gerne minde om, at det forslag, der behandles, er et begrænset forslag, der udelukkende omhandler lokalt leverede, arbejdskraftintensive tjenesteydelser. Yderligere udvidelser af omfanget af forslaget bør derfor ikke overvejes inden for disse rammer. I betragtning af nogle medlemsstaters holdning og konkrete stilling vil denne udvidelse helt sikkert bringe den enstemmige støtte i Rådet, som vi har så meget brug for, i fare.
<P>
Hvad angår ændringsforslag 5, er ændringsforslaget vedrørende tilføjelsen af monumenter og gravsten ikke nødvendig, da en nedsat sats for disse produkter allerede er tilladt i henhold til de nuværende bestemmelser, hvis de leveres af bedemandsvirksomheder. Renovering, reparation og vedligeholdelse af kulturarv og historiske monumenter er endvidere også omfattet af det nuværende forslag fra Kommissionen, som er under overvejelse.
<P>
Hvad angår ændringsforslag 7, kan jeg forsikre Dem, at Kommissionen er særdeles opsat på specifikt at imødekomme spørgsmålet om brug af nedsatte satser for at fremme energieffektivitet. Det vil ske inden for rammerne af den miljøafgiftspakke, der er under udarbejdelse, og som vil blive forelagt Rådet og Parlamentet i april.
<P>
Til sidst vil jeg sige, at forslaget vil støtte boligområdet, støtte små og mellemstore virksomheder og redde arbejdspladser, hvilket er i fuld overensstemmelse med den europæiske økonomiske genopretningsplan. Den er ikke en forpligtelse, men en mulighed: Medlemsstaterne kan beslutte, om de vil anvende den eller ej, så den udvider endda deres suverænitet på skatteområdet.
<SPEAKER ID="010" NAME="Olle Schmidt">
ordfører for udtalelsen fra Udvalget om Det Indre Marked og Forbrugerbeskyttelse. - (SV) Denne betænkning viser, at skatter og afgifter er et følsomt område, og det respekterer jeg. Samtidig mener jeg dog, at vi kunne have håndteret sagen bedre i Økonomi- og Valutaudvalget, der var ansvarligt for betænkningen. Vi fremsætter nu teksten til beslutningen, hvilket er godt.
<P>
Det er selvfølgelig ekstremt vigtigt, at det indre marked ikke ødelægges af urimelig og uretfærdig konkurrence. Der er grund til at gentage dette på et tidspunkt, hvor statsstøtte tilsyneladende flyder til overflod.
<P>
EU har dog brug for et mere fornuftigt syn på, hvordan nedsatte momssatser kan bruges til at fremme beskæftigelse og vækst, navnlig på det lokale marked og for arbejdskraftintensive tjenesteydelser. Det er, hvad Kommissionens forslag handler om. Det handler med andre ord om flere arbejdspladser, men også om at få styr på den sorte økonomi. Vi har derfor brug for nedsat moms på restaurationsydelser, pasning af unge mennesker, syge, handicappede og ældre, frisørtjenesteydelser og nye produkter, som f.eks. lydbøger, der er meget vigtige i mit eget land, børnesæder til biler og bleer samt tjenesteydelser i hjemmene, f.eks. renovation, reparationer og rengøring.
<P>
I Udvalget om det Indre Marked og Forbrugerbeskyttelse støttede vi fuldt ud Kommissionens linje og tilføjede ændringsforslag 6 og 7 i Malcolm Harbours navn. Som en sidebemærkning vil jeg gerne sige, at det ikke er nemt at forstå, hvordan disse tekster og afstemningsproceduren håndteres i Parlamentet. I det første af ændringsforslagene understreger vi vigtigheden af at mindske den "sorte" eller "grå" økonomi. I vores andet ændringsforslag søger vi at gøre det muligt at sænke momssatsen på energibesparende renoverings- og reparationsarbejde. I disse tider med økonomiske vanskeligheder skal der anvendes forskellige midler for at sætte skub i økonomien, og en lavere momssats er en vigtig metode til at opnå dette.
<P>
Til sidst har vi endnu engang Astrid Lullings fremme af alkohol. Som sædvanlig vil jeg høfligt, men bestemt, afvise hendes opfordring.
<SPEAKER ID="011" NAME="Astrid Lulling" LANGUAGE="FR">
Fru formand! Dagens drøftelse - og de tidligere talere har bekræftet dette - finder sted under meget usædvanlige omstændigheder, da vi ikke har en betænkning til plenarmødet, som det normalt er tilfældet. Jeg vil gøre det helt klart: Det var et højst uensartet flertal, der stemte imod betænkningen i Økonomi- og Valutaudvalget.
<P>
Min gruppe stemte imod betænkningen, selv om vi fuldt ud støtter princippet om at forlænge anvendelse af en nedsat momssats endda i en længere periode, end Kommissionen foreslår. Det skyldes, at alle vores ændringsforslag er blevet afvist af socialdemokraterne og de liberale.
<P>
Vi har ydet en stor indsats for at nå et kompromis. Vi accepterede alle den socialdemokratiske ordførers forslag. Hun mente ikke, det var værd at gøre den mindste indsats for at acceptere ét eneste af vores forslag. Det beklagelige, men samtidig uundgåelige, resultat af afstemningen bør derfor ikke kunne overraske Ieke van den Burg.
<P>
Jeg vil give Dem et venligt råd om at skifte holdning i fremtiden, for, som romerne sagde, errare humanum est, perseverare diabolicum ["det er menneskeligt at fejle, men djævelsk at fremture"].
<P>
Men nu til sagen. Min gruppe besluttede at genfremsætte nogle ændringsforslag for plenarmødet, som kom fra medlemmerne af udvalget, der har stort kendskab til emnet. Disse ændringsforslag er vigtige, og det er sagt meget tydeligt, Ieke van den Burg, at ingen kan forhindre et medlem i at fremsætte ændringsforslag til et dokument eller til en beslutning.
<P>
Det vigtigste af vores ændringsforslag vedrører anvendelsen af nedsatte momssatser på alkoholholdige drikkevarer i restaurationer. Olle Schmidt! Det er ikke en metode til fremme af alkoholisme. Det er latterligt. Hvis Kommissionens forslag blev vedtaget, skulle restaurationsejerne anvende to forskellige momssatser. Det er kompliceret, og det kan ikke begrundes. Længe leve bureaukratiet. Hvis De ikke stemmer for ændringsforslaget, ved jeg, tro mig, hvordan jeg skal informere hele restaurationsbranchen - og den er stor - om, at Deres holdning har forhindret, at én nedsat momssats kan anvendes på alle dens tjenesteydelser.
<P>
Jeg foreslog, at mad og alle drikkevare skulle pålægges den samme nedsatte sats, hvis den anvendes. For mig er det blot sund fornuft, og jeg mener, at vi alle kan støtte dette forslag. Hvorfor komplicere tingene? Hvorfor søge efter folkesundhedsproblemer, når der ikke er nogen grund til, at de er der?
<P>
Min gruppe støtter forlængelsen af de nedsatte momssatser, og vi opfordrer indtrængende vores regeringer til at arbejde videre med dette problem. Vores medborgere havde allerede høje forventninger til dette i denne tid med økonomisk krise og det daglige katalog af dårlige nyheder. Denne foranstaltning til støtte for fødevareindustrien bliver mere og mere nødvendig. Vi ønsker, at Europa skal være kendetegnet ved fleksibilitet. Det ville i sandhed være et positivt tegn.
<SPEAKER ID="012" NAME="Pervenche Berès">
for PSE-Gruppen. - (FR) Fru formand, hr. kommissær! Som De ved, anerkender Parlamentet, at Deres job er vanskeligt. Det er ikke nemt her. Men når De er i Rådet, er det værre, fordi De der skal arbejde med enstemmighed. Jeg håber derfor, at alle her vil opføre sig ansvarligt og stemme på en sammenhængende måde. Hvis vi mener, at Kommissionens forslag er godt, så skal vi støtte det.
<P>
Ordkløveri i Økonomi- og Valutaudvalget har betydet, at visse ændringsforslag er anført særskilt. Socialdemokraterne, som endnu engang opfører sig ansvarligt, besluttede ikke at fremsætte noget ændringsforslag på plenarmødet, fordi vi i Parlamentet kun kan give vores overvældende støtte til Kommissionens forslag så vidt som muligt, hvis vi mener, at det er godt, som det er tilfældet her, fordi vi ønsker at komme videre.
<P>
Vi har haft mange forhandlinger om moms, om subsidiaritet og om behovet for harmonisering af skatter og afgifter. Moms er det klassiske eksempel på, at vi deler det samme grundlag. Lad os udnytte det. Midlertidig fornyelse af dette forsøg med en nedsat momssats, når den sigter mod og bidrager til en styrkelse af de arbejdskraftintensive tjenesteydelser, hvilket ikke nødvendigvis er tilfældet for alkoholholdige drikkevarer i restaurationer, har vist os, at systemet virker, så lad os bygge videre på det. Lad os sætte en stopper for den retlige usikkerhed og harmonisere grundlaget for medlemsstaternes intervention. Så vil vi få overensstemmende mål, skatteharmonisering, hvor det er muligt, og stimulation for arbejdskraftintensive tjenesteydelser. Hvem kan sige nej til det i dag? Hvem kan sige nej til at bruge skattenedsættelser som et incitament til konsekvent at forbedre energieffektiviteten i vores boligmasse?
<P>
På baggrund af forløbet i Økonomi- og Valutaudvalget og på baggrund af de forhandlinger, der finder sted i Rådet, mener jeg, at vi i dag skal støtte Kommissionens forslag meget stærkt, og jeg håber på det størst mulige flertal. Hvis vi i denne fase i forhandlingen forsøger at forbedre noget, kan det give bagslag, og jeg tror ikke, at vores medborgere vil kunne forstå, at vi holder fast ved den retlige usikkerhed.
<P>
Vi skal konsolidere dette system, som har vist sig at virke. Det er, hvad vores ordfører, Ieke van den Burg, foreslår, og forhåbentlig, hvad Parlamentet senere vedtager med overvældende flertal. På den måde kan kommissæren viderebringe dette stærke budskab til Rådet og opnå en endelig afgørelse, som vil gøre det muligt at konsolidere systemet.
<SPEAKER ID="013" NAME="Alain Lipietz" LANGUAGE="FR">
Fru formand, hr. kommissær, mine damer og herrer! Da dette er en af vores sidste chancer for at gøre det, vil jeg først og fremmest takke kommissær Kovács for den (ofte resultatløse) indsats, han har ydet over en årrække her i en situation, hvor skatter og afgifter er underlagt reglen om enstemmighed, og som de forskellige medlemsstater derfor kan nedlægge veto mod. Hans opgave har været meget vanskelig, og han føler måske ikke, at han har opnået meget. Jeg håber af hele mit hjerte, at hans endelige værk, dette direktiv, vil blive vedtaget med solid støtte fra Parlamentet.
<P>
Beviset for hans arbejdes fortrinlighed er, at vi i Økonomi- og Valutaudvalget ikke kunne finde noget at forbedre, da vi ønskede det. Nogle trak i én retning, andre i en anden. Hver side var overbevist om, at den kunne gøre det bedre. Det lykkedes os at fremsætte nogle af de bedste ændringsforslag, eller det troede vi, indtil vi indså, at det ikke ville fungere, da vi skulle stemme om hele teksten.
<P>
Til sidst nåede gruppens koordinatorer til enighed om, at kommissær Kovács sandsynligvis havde ramt den rigtige balance. Gruppen De Grønne/Den Europæiske Fri Alliance vil derfor i lighed med de to andre grupper, der lige har talt, ikke fremsætte ændringsforslag. De har ramt den rigtige balance, og den er intelligent.
<P>
Nogle lande sænker på baggrund af krisen i dag alle momssatserne. Jeg er overbevist om, at dette er en fejl. Medlemsstaterne har brug for finansielle ressourcer, og tiden er ikke til at skabe større underskud på den måde, selv om man stimulerer økonomien ved at styrke forbruget. En anden grund er, at forsøg på at sænke priserne ved at pille ved momsen fører til meget høje realrenter på et tidspunkt, hvor Centralbanken forsøger at sænke dem.
<P>
De foreslog en anden strategi, og De har ret: Moms skal bruges til at gennemføre målrettede prissænkninger eller målrettede ændringer i de relative priser. Det er de rigtige valg i henhold til to kriterier.
<P>
For det første subsidiaritet. Med andre ord målretter De mod immobile produkter: lokale tjenesteydelser og byggeri. Det andet kriterium for målretning er arbejdskraftintensive tjenesteydelser. Som miljøforkæmpere ville vi have foretrukket, hvis De specifikt havde målrettet mod den grønne revolution: de sektorer, der er nødvendige, hvis vi skal komme igennem den nuværende krise, som er resultatet af den industrielle, liberale og produktivitetsfokuserede model, der har domineret verden i mere end 30 år.
<P>
Vi ville have foretrukket, hvis De havde udvidet de nedsatte momssatser til alle produkter, der er omfattet af Kyotoprotokollen. Hvis vi kombinerer lokalt leverede tjenesteydelser med arbejdskraftintensive tjenesteydelser, vil enhver form for byggeri, isolering og udvikling af energieffektive bygninger i praksis være omfattet af direktivet, og det er godt nok for os.
<P>
Jeg vil sige lige ud, at vi naturligvis ikke stemmer for Astrid Lullings argument. Det er selvfølgelig djævelsk at fremture fejlagtigt, men det gælder efter min mening i lige så høj grad for Astrid Lulling selv. Vi kunne også tale om Mandeville og "private laster, offentlige dyder". Vi skal ikke fremme private laster gennem offentlige laster, og vi vil forsvare de lande, der forsøger at begrænse forbruget af alkohol.
<SPEAKER ID="014" NAME="Helmuth Markov">
for GUE/NGL-Gruppen. - (DE) Fru formand, kommissær Kovács, mine damer og herrer og navnlig Ieke van den Burg! Det er beklageligt, at vi i Parlamentet kun kan blive enige om Kommissionens forslag og ikke den betænkning, som Ieke van den Burg har udarbejdet. Vi ville gerne have støttet betænkningen i dens oprindelige version, og vi lykønsker ordføreren. Den er dog blevet afvist af flertallet i Økonomi- og Valutaudvalget. Den afgørende faktor var afvisningen fra Gruppen for Det Europæiske Folkeparti (Kristelige Demokrater) og De Europæiske Demokrater og Gruppen Alliancen af Liberale og Demokrater for Europa. Efter afvisningen ved den individuelle afstemning var gruppen ikke parat til at vedtage nogen betænkning overhovedet, og det beklager vi dybt.
<P>
Når det er kommet hertil, er der store fordele ved Kommissionens direktivforslag. Vi glæder os navnlig over, at Kommissionen kommer med en positiv vurdering af resultaterne af den Københavnsundersøgelse, som Kommissionen selv har iværksat. I undersøgelsen foreslås det, at de nedsatte momssatser på tjenesteydelser og andre aktiviteter bevares og endda forlænges. Det vil sikre arbejdspladser, især i små virksomheder og mikrovirksomheder, og vil bringe hele sektorer ud af undergrundsøkonomien og omdanne dem til en reguleret økonomisk aktivitet. I den nuværende krise er denne stabilisering særdeles vigtig. Den vil sikre og forhåbentlig skabe arbejdspladser.
<P>
Vi til venstre glæder os naturligvis principielt over sænkelsen af momssatserne. Det er velkendt, at moms som en indirekte afgift rammer dem, der er mest afhængige af deres lønninger, og lavindkomstgrupperne særligt hårdt. Grupperne med høje og meget høje indkomster skal bære en tungere skattebyrde. I de senere år er skattebyrden for højindkomstgrupperne blevet lettet på uansvarlig vis i alle europæiske lande.
<P>
Kommissionens forslag sigter mod at være en bestemmelse af ubegrænset varighed. Det er også glædeligt. Dermed undgår vi den langt fra ideelle situation, hvor vi skal forlænge de nedsatte momssatser med få års mellemrum. Det vil skabe retlig sikkerhed for leverandørerne af tjenesteydelser. Som tysk medlem glæder det mig navnlig, at den tyske forbundsregering endelig er holdt op med at blokere for en permanent bestemmelse. Dette er til en forandring noget positivt fra den store koalition i Tyskland.
<P>
Af de fremsatte ændringsforslag støtter vi de ændringsforslag, der går ind for at udvide de nedsatte momssatser. Hvad angår levering af alkoholholdige drikkevarer, skal de eksisterende bestemmelser dog forblive gældende. Som vi ved, vil højere momssatser på dette område primært beskytte folkesundheden. Medlemsstaterne bør derfor også have frie hænder i denne forbindelse.
<SPEAKER ID="015" NAME="John Whittaker">
for IND/DEM-Gruppen. - (EN) Fru formand! Jeg har svært ved at tro, at vi sidder her i dag og drøfter mindre ændringer i momsreglerne, når EU-landene står over for den værste finansielle og økonomiske krise siden den store depression. Vi lader fortsat, som om de undersøgte økonomier ikke er så gennemsyrede af tab og lavkonjunktur som andre steder, og alligevel falder produktionen selv i Tyskland med hele 8 % om året, og de offentlige finanser er over alt strakt til det yderste, fordi skatteprovenuet falder, mens udgifterne til velfærd stiger, og fordi regeringerne overtager privat gæld og forfængeligt forsøger at stimulere væksten.
<P>
Det værste tilfælde er sandsynligvis Grækenland, hvis nedjusterede offentlige gæld stadig udgør 94 % af BNP, og hvis renterisikomargen i dag kryber tilbage til 3 %. Grækenland vil få brug for en redning - men af hvem? Ikke af tyskerne, siger de. Selv de mest glødende tilhængere af det store EU-projekt må nu acceptere, at Grækenland tvinges ud af eurozonen, hvis der ikke gives sikkerhed for den græske gæld. En af de største betænkeligheder er uden tvivl flere eurozonelandes enorme eksponering for misligholdte lån i det østlige Europa.
<P>
Jeg har næsten ondt af Kommissionen. I årevis har den forsøgt at gøre det, den fik besked på, nemlig at opretholde reglerne for statsstøtte, konkurrence og indkøb: regler, som er vigtige komponenter i projektet, men som nu ignoreres hele vejen rundt. Det sørgeligste syn er kommissær Almunias erklæring i denne uge, om at han vil iværksatte proceduren i forbindelse med uforholdsmæssigt store underskud mod Spanien, Frankrig og Irland, fordi de har brudt budgetreglerne i stabilitetspagten. Kommissær Almunia! Hør efter - stabilitetspagten er brudt. Den havde aldrig nogen tænder. Selv om fornuftige offentlige finanser er afgørende for euroens overlevelse, er der ikke andet, som disse lande kan gøre ved deres budgetter.
<P>
Der er ingen tvivl om, at indsatsen for EU vil fortsætte, men demokratisk valgte regeringer søger primært at tjene de befolkninger, der har valgt dem. Frankrig og Tyskland har gjort det klart, at deres skattemæssige incitamenter har til formål at hjælpe deres egne industrier og arbejdstagere. Koordination er tydeligvis kun til de gode tider.
<P>
Økonomier bevæger sig i oprørt vand i hele verden. Nogle af dem vil komme igennem. Hvis nogle af økonomierne i EU vender tilbage til velstand, vil det ikke være takket være EU eller EU's momsregler.
<SPEAKER ID="016" NAME="Jim Allister" AFFILIATION="NI">
- (EN) Fru formand! Jeg deler ikke den opfattelse, at vores økonomiske frelse ligger i de minimale sænkelser af momssatsen, som er noget, vi har gennemført i Det Forenede Kongerige med rent ud sagt kun marginal positiv indvirkning. Jeg er dog enig i, at sænkelse af skattebyrden er et instrument til økonomisk stimulering. Dette forslag - beskedent, som det er - som vil muliggøre momsnedsættelse i nogle sektorer, er derfor velkommen, så vidt det rækker.
<P>
Jeg ville bestemt have foretrukket, at det var gået videre, så det var blevet mere end symbolsk. Hvis det blev udvidet til at omfatte boligrenovering og -reparation, ville det være mest optimalt, fordi stimulering af den hårdt pressede bygge- og anlægssektor er særdeles påtrængende, og for at opnå maksimal effekt skulle denne udvidelse ikke være begrænset til energieffektive foranstaltninger. Bygge- og anlægssektoren har brug for hjælp over hele linjen, ikke kun på udvalgte områder.
<P>
Ved at give medlemsstaterne mulighed for at gennemføre disse marginale nedsættelser af momssatsen vinder vi kun halvdelen af slaget, fordi de hårdpressede finansministre med formindskede indtægtskilder i mange tilfælde - herunder i mit eget land - vil være tøvende og skal overtales til at handle. Selv jeg er dog nødt til at indrømme, at de med hensyn til momsspørgsmål, som er omhandlet i denne betænkning, ikke som undskyldning kan bebrejde Bruxelles, hvis de undlader at gennemføre det, der tillades i henhold til disse forslag.
<SPEAKER ID="017" NAME="John Purvis" AFFILIATION="PPE-DE">
(EN) Fru formand! Jeg vil ligesom formanden for vores udvalg sympatisere med kommissær Kovács i den vanskelige situation, han befinder sig i, når han skal forsøge at føre skattespørgsmål igennem Fællesskabets maskineri. Han skal bruge maksimalt politisk takt for at skabe enstemmighed.
<P>
Jeg understøtter fuldt ud subsidiaritetsprincippet og medlemsstaternes suveræne ret til at fastlægge deres egne skattesatser, men jeg vil dog foreslå de medlemsstater, der endnu ikke har udnyttet muligheden for nedsat afgift på arbejdskraftintensive, lokale industrier, til at overveje at gøre det.
<P>
I det land, jeg kender bedst, hvor vi har vadet ind i en momsnedsættelse på 2,5 % over hele linjen - med, som Jim Allister sagde, ingen eller kun ringe reaktion eller resultat økonomisk - ville det efter min mening have været meget mere effektivt, hvis vi havde koncentreret indsatsen om de særlige områder med arbejdskraftintensive, lokale industrier og havde sænket satsen betydeligt fra 17,5 % til 5 % eller mindre. Det ville have været meget mere effektivt, når det drejer sig om at få folk i arbejde og gang i hjulene igen.
<P>
Områder, som f.eks. boligrenovering og -udvidelser, energibesparende forbedringer og evt. have- og haveanlægsarbejde samt, som Olle Schmidt sagde, pleje af ældre og børn, er de områder, der kan få folk i arbejde, og som sandsynligvis kan øge skatteprovenuet, fordi disse personer også vil komme til at betale skat af deres indtægter.
<P>
Det er en win-win-situation, hvis vi koncentrerer os om disse områder, og jeg opfordrer de medlemsstater, der endnu ikke har udnyttet dette, herunder især mit eget land, til at gøre det.
<SPEAKER ID="018" NAME="Joel Hasse Ferreira" AFFILIATION="PSE">
(PT) Fru formand! Interessen for at vedtage dette direktivforslag bunder primært i, hvordan det kan hjælpe med at styrke de lokale økonomier og støtte den sociale indsats. Anvendelsen af en nedsats momssats vil være meget vigtig for boligsektoren, inden for både anlæg og renovation, da den vil give de medlemsstater, der vedtager den, mulighed for at sænke omkostningerne for slutbrugeren.
<P>
Leveringen af lokale tjenester, navnlig fra små virksomheder, vil muligvis også få gavn af denne sænkelse i momssatsen, hvilket vil sikre og skabe flere og bedre arbejdspladser ved at stimulere forbruget af varer og tjenesteydelser og derved stimulere selve økonomien.
<P>
Restaurationsydelser, som er grundlæggende for de velfungerende lokale økonomier, og øget turisme kan på denne måde opnå store fordele på lokalt plan fra denne nedsættelse af momssatsen. Disse tjenesteydelser bør ikke cirkulere inden for EU's indre marked, hvilket kan hjælpe med at reducere visse medlemsstaters forbehold, som de allerede har givet udtryk for i Rådet. Det betyder, at jeg ikke kan acceptere, at denne nedsatte momssats anvendes på materialer, uanset begrundelsen.
<P>
Den fornuftige måde, hvorpå vi skal behandle dette forslag i Parlamentet, bør ikke give de regeringer, der har forbehold mod Kommissionens forslag, en undskyldning til i praksis at udnytte den vetoret, som den europæiske lovgivning giver dem i skatteforhold. Det betyder, at Parlamentet på fornuftig vis skal afvise ethvert ændringsforslag uden et reelt formål, som kun vil hindre vedtagelsen af teksten. Som det allerede er sagt her i Parlamentet, er det absolut bedste ikke kun det godes fjende, men den person, der vil have det hele, kan miste det hele.
<P>
Dette direktivforslag er vigtigt, ikke kun for at styrke de lokale økonomier, men også for at opfylde de forskellige medlemsstaters ambitioner, som de gentagne gange har givet udtryk for. Lad os derfor støtte Kommissionens forslag, som det er fremlagt. Det var faktisk med min accept resultatet af afstemningen i Udvalget om det Indre Marked og Forbrugerbeskyttelse.
<P>
Jeg glæder mig over ordførernes arbejde og opfordrer til, at dette forslag vedtages i den form, hvori det kom fra Kommissionen, og hvori det blev vedtaget i Udvalget om det Indre Marked og Forbrugerbeskyttelse.
<SPEAKER ID="019" NAME="DanutBudreikait" AFFILIATION="ALDE">
(LT) Fru formand! Reguleringen af momsnedsættelser har længe været et område, der kræver en systematisk tilgang. Hvis momsnedsættelse tillades, skal alle lande have ret til at få gavn heraf, ikke kun de lande, der har vundet denne ret, men det er et problem til senere. Lige nu skal vi træffe presserende beslutninger for at overvinde den økonomiske krise. Kommissionens forslag omhandler arbejdskraftintensive tjenesteydelser og lokalt baserede tjenester til private forbrugere, herunder restaurationsydelser, der ikke vil hindre, at det indre marked kan fungere hensigtsmæssigt. Det er dog tvivlsomt, om de nævnte restaurationsydelser kun er af lokal betydning, eller om de vil fremme ulige konkurrencevilkår i grænseregioner og påvirke turismen. Mit land, Litauen, som kæmper med den økonomiske krise, har ophævet momsnedsættelserne. Regeringen begrundede denne beslutning med, at statsrevisionen har vurderet, at producenterne vil få mest gavn af en momsnedsættelse, men hvem vil få gavn af en momsstigning? Prisstigninger, som ikke står i forhold til en momsstigning, viser tydeligt, hvem det gavner. Den samme idé blev nævnt i Parlamentet under drøftelsen af en nedsættelse af punktafgiften på brændstof. Repræsentanter for Kommissionen hævdede, at dette ikke vil sænke oliepriserne. Det glæder mig, at Kommissionens forslag drøftes på baggrund af en anden vurdering af Københavnsundersøgelsen. Måske Kommissionen for os alle kunne forklare begrebet moms, dens indflydelse på virksomhederne og forbrugerne, hvilke foranstaltninger der findes, og også, om den overhovedet findes for at beskytte forbrugeren mod producenten, da sådanne tilfælde er kendetegnende for mange lande. Jeg er enig i, at momsnedsættelse skal anvendes under økonomiske og sociale hensyn, så alle borgere kan købe de varer og tjenesteydelser, de har mest brug for, og med det formål at styrke og støtte lokalt baserede tjenesteydelser.
<SPEAKER ID="020" NAME="Dariusz Maciej Grabowski" AFFILIATION="UEN">
- (PL) Fru formand! EU står over den alvorligste økonomiske udfordring i dets historie. Krisen kræver for det første en grundig analyse af fejlene i den økonomiske strategi, der har været anvendt indtil nu. Vi har for det andet brug for anbefalinger vedrørende effektive løsninger i fremtiden. I den henseende skal effektiviteten og virkningen af skatte- og afgiftssystemet analyseres. Der er dog ingen tvivl om, at skattesystemet og momssatsen skal udformes i overensstemmelse med principperne om frihed, uafhængighed og suverænitet for medlemsstaterne. Vores svar til et fælles skattesystem er et klart "Nej".
<P>
De nye medlemsstater, som ofte er mindre udviklede og har en specifik demografisk struktur med mange unge, kræver helt andre skattepolitikker end EU's gamle medlemsstater. Hvis det er muligt, skal momssatsen i de nytiltrådte lande være så lav som muligt. I mellemtiden skal vi, som jeg selv har sagt, arbejde for en nedsættelse af momssatsen i EU som helhed, hvad angår kulturelle varer, f.eks. cd'er. På den anden side skal vi også have en afgift på finansielle aktiviteter og spekulation. Det, der sker i dag, hvad angår kapital, der overføres fra de nytiltrådte lande, er umuligt at kontrollere og er i strid med EU's grundlæggende ideologi.
<SPEAKER ID="021" NAME="Luca Romagnoli" AFFILIATION="NI">
(IT) Fru formand, mine damer og herrer! Jeg støtter ordføreren, Ieke van den Burg, og hele Parlamentet, hvis det vedtager dette forslag med henblik på at ændre bestemmelserne i momsdirektivet.
<P>
Endelig har vi et forslag, der sikrer lige muligheder for alle medlemsstater og forbedrer gennemførelsen af det indre marked med hensyn til nedsatte momssatser. Forslaget respekterer subsidiaritetsprincippet på klogeste vis. Det giver medlemsstaterne mulighed for at anvende nedsatte momssatser for arbejdskraftintensive og lokalt leverede tjenesteydelser samt på tjenester af social betydning, f.eks. boligbyggeri, personlig hjælp osv., og for små og mellemstore virksomheder generelt.
<P>
Jeg deler derfor ordførerens håb om, at dette instrument fastlægger et skattesystem, der vil fremme beskæftigelsen, øge produktiviteten og reducere undergrundsøkonomien.
<SPEAKER ID="022" NAME="Paolo Bartolozzi" AFFILIATION="PPE-DE">
(IT) Fru formand, mine damer og herrer! Parlamentet har altid udvist stor interesse for momsændringer, uanset om de har til formål at harmonisere satserne mellem medlemsstaterne, tilpasse momssatsen til det økonomiske klima eller indføre midlertidige undtagelser i forhold til de nye medlemmer af EU. Selv om vi har haft et overordnet synspunkt, har vores tilgang indtil videre nødvendigvis været præget af et behov for fleksibilitet i forbindelse med anvendelsen af de nedsatte satser enten for at tage højde for fremstillingssektorernes særlige art eller af økonomiske og sociale årsager.
<P>
Det pågældende forslag har dog til formål at udvide anvendelsen af nedsatte skattesatser til en række tjenesteydelser, herunder arbejdskraftintensive tjenesteydelser, restaurationer, lokalt leverede tjenester, boligbyggeri og -renovation samt tjenesteydelser til handicappede.
<P>
Det pågældende direktiv, som langt fra søger at harmonisere momssatsen i alle medlemsstater, søger i overensstemmelse med subsidiaritetsprincippet at sikre lige muligheder for alle medlemsstaterne, samtidig med at de kan fastsætte deres egne reducerede satser. Som følge deraf vil forbrugerne få incitament til at overføre visse aktiviteter, der gennemføres i den lokale økonomi eller undergrundsøkonomien til den formelle økonomi, hvilket vil stimulere den økonomiske vækst uden at forvride den måde, det indre marked fungerer på. Det bør dog erindres, at de fleste af de pågældende tjenesteydelser allerede nyder godt af en nedsat momssats, om end det kun er i et begrænset antal medlemsstater i en begrænset periode.
<P>
Forhandlingen er dog åben med hensyn til anvendelsen af nedsatte satser for miljøbeskyttelse og energibesparelse, som Kommissionen vil fremlægge specifikke vurderinger for i betragtning af disse sektorers vigtighed for EU's økonomi.
<SPEAKER ID="023" NAME="Dariusz Rosati" AFFILIATION="PSE">
- (PL) Fru formand! I mit indlæg i forhandlingen om Kommissionens forslag om nedsatte momssatser vil jeg gerne henlede opmærksomheden på dette forslags indvirkninger, når det drejer sig om at bekæmpe konsekvenserne af den aktuelle krise. Medlemsstaterne har i dag brug for effektive instrumenter til at beskytte arbejdspladserne og forhindre en recession. Sænkning af momssatsen på arbejdskraftintensive tjenesteydelser opfylder dette mål. Det mindsker byrden på de små og mellemstore virksomheder, fremmer adgangen til grundlæggende tjenesteydelser og beskytter arbejdspladserne. Samtidig fordrejer det ikke konkurrencen på det indre marked, da det støtter virksomheder, der leverer lokale tjenester, og det udgør heller ikke en trussel mod statens indtægter, da indførelsen af lavere satser er en frivillig foranstaltning. Parlamentet bør derfor støtte Kommissionens forslag, og jeg ønsker kommissær Kovács held og lykke med at overtale hele Rådet til at vedtage det.
<SPEAKER ID="024" NAME="Mariela Velichkova Baeva" AFFILIATION="ALDE">
- (BG) Fru formand! Kommissionens forslag om permanent at sænke momssatsen for lokalt leverede tjenester, herunder arbejdskraftintensive tjenesteydelser, kommer på rette tid og søger at opnå rationalisering og forenkling gennem nødvendige ændringer, finjustering og skabelse af potentiale for vækst i beskæftigelsen inden for sektorer med ufaglært arbejdskraft, samtidig med at aktiviteterne i den grå økonomi begrænses, arbejdspladser sikres, og ens behandling af medlemsstaterne, herunder deres økonomiske operatører, sikres.
<P>
Et af hovedargumenterne for at nedsætte momssatsen er, at det vil sikre en gunstigere fordeling af indkomst efter forbrug ved at reducere indkøbsudgifterne for lavindkomsthusholdningerne og øge dem for højindkomsthusholdningerne. Ændringerne i forbrugerstrukturen involverer også ændringer i bruttonationalproduktet og produktiviteten i den officielle sektor og reduktion af aktiviteten i den grå økonomi, herunder tjenesteydelser i boligsektoren og andre lokale tjenester, der er omfattet af Kommissionens aktuelle forslag. Den potentielle nettoøkonomiske virkning af de nedsatte momssatser afhænger selvfølgelig ikke kun af den relevante sektors karakteristika, men af det specifikke økonomiske miljø i de relevante medlemsstater. Øget anvendelse af nedsatte momssatser i sektorer med ufaglært arbejdskraft forudsætter f.eks. et ufleksibelt arbejdsmarked, mens det i fødevaresektoren forudsætter betydelige forskelle i forbruget mellem høj- og lavindkomsthusholdninger.
<P>
Vi bør også erindre, at gennemførelse af momsnedsættelser vil reducere skatteprovenuet. Som en del af bruttonationalproduktet varierer dette fra 0,5 til 1,5 % af de forskellige medlemsstaters BNP. Stabile offentlige finanser i den aktuelle periode med økonomisk uvejr vil give de forskellige regeringer mulighed for at håndtere de strukturelle underskud i den indeværende periode. Selv regeringer, der ikke har råderum, vil bruge muligheder, som f.eks. nedsættelse af momssatser for arbejdskraftintensive tjenesteydelser, til at opnå andre økonomipolitiske mål. På baggrund af ovennævnte kendsgerninger og argumenter støtter De Europæiske Demokrater og Gruppen Alliancen af Liberale og Demokrater for Europa Kommissionens forslag for at sikre, at der er fast støtte fra Parlamentet til denne vigtige fase i beslutningsprocessen.
<SPEAKER ID="025" NAME="Roberta Angelilli" AFFILIATION="UEN">
(IT) Fru formand, mine damer og herrer! Forslaget om at udvide anvendelsen af nedsatte momssatser for visse arbejdskraftintensive tjenesteydelser, restaurationer samt vedligeholdelse og anlæg af bygninger repræsenterer en stor mulighed for at skabe en positiv økonomisk indvirkning på markedet og beskæftigelsen under den nuværende alvorlige økonomiske krise. Konkurrencen vil ikke blive påvirket. Dette vil i stedet i begrænset grad sætte skub i produktionen og stimulere forbruget, skabe nye arbejdspladser og støtte virksomheder og familier.
<P>
Det ville efter min mening være fordelagtigt, hvis området for nedsatte momssatser blev udvidet yderligere f.eks. til at omfatte "grønne tjenesteydelser" med henblik på at fremme miljøpolitikker. Hvad angår den tekst, vi skal stemme om, glæder jeg mig navnlig over forslaget om at sænke momsen på bleer og tjenesteydelser til børn. Parlamentet har ved flere lejligheder anmodet Kommissionen og medlemsstaterne om at forbedre koordinationen mellem makroøkonomiske og sociale politikker for at imødegå en stigning i nye former for fattigdom. Vi må endelig ikke glemme, at omkring 17 % af familierne i Europa lever under fattigdomsgrænsen, og at hvert femte barn er fattigt.
<P>
Så vi afventer Rådets svar. Jeg håber, det vil kunne vedtage dette forslag så hurtigt som muligt, og at det vil indlede en bredere og mere ambitiøs debat om fremme af skattepolitikker for familier og virksomheder og måske til sidst udvide den nedsatte moms til alle børneprodukter.
<SPEAKER ID="026" NAME="Valdis Dombrovskis" AFFILIATION="PPE-DE">
(LV) Fru formand, hr. kommissær, mine damer og herrer! Inden for rammerne af den europæiske økonomiske genopretningsplan anbefales det, at medlemsstaterne midlertidigt sænker momssatsen for at stimulere forbruget. Kommissionen har desuden udformet et forslag om at udvide medlemsstaternes muligheder for at anvende en nedsat momssats. Bredere anvendelse af en reduceret momssats vil ikke kun støtte den økonomiske genopretning, det vil også bidrage til skabelsen af nye arbejdspladser og reducere den sorte økonomi. Ændringsforslagene til direktivet omhandler en betydelig udvidelse af mulighederne for anvendelse af nedsatte momssatser. Dette vil gælde for restaurationsydelser, renovering og reparation af boliger og kirker, arbejdskraftintensive og lokalt leverede tjenesteydelser, børnesæder til biler, bleer osv. Fra et økonomi- og miljøpolitisk synspunkt er det også vigtigt at anvende en nedsat momssats på energibesparende materialer og tjenesteydelser i forbindelse med energibesparelse og energieffektivitet. Jeg opfordrer Kommissionen til at sætte skub i overvejelsen af spørgsmålet og så hurtigt som muligt udforme forslag på disse områder. Dette er velkomne ændringer og viser EU's parathed til så vidt overhovedet muligt at reagere hurtigt over for den økonomiske krise. Jeg håber, at Rådet også vil støtte disse ændringer. Det mangler blot at opfordre medlemsstaterne til at udnytte de nye muligheder for anvendelse af nedsatte momssatser.
<SPEAKER ID="027" NAME="Antolín Sánchez Presedo" AFFILIATION="PSE">
- (ES) Fru formand! Jeg er tilhænger af, at medlemsstaterne får mulighed for permanent at anvende harmoniserede, nedsatte momssatser for visse tjenesteydelser af social interesse og arbejdskraftintensive og lokalt leverede tjenesteydelser.
<P>
Det er velkendt, at foranstaltninger af denne type giver borgerne større købekraft, forbedrer miljøet, øger produktiviteten for de små og mellemstore virksomheder og styrker den formelle økonomi. I denne recession kan dette stimulere genopretning, vækst og beskæftigelse.
<P>
Det vil være nyttigt, hvis de nedsatte satser anvendes for bleer og udstyr til handicappede, elektroniske bøger, miljørigtig kloakering og genanvendelsesprojekter samt alle tjenesteydelser i forbindelse med boliger, kirker, kulturarv, kunst, restaurationer, haveanlæg og personlig pleje. Mens vi venter på den næste energieffektivitetspakke, støtter jeg Ieke van den Burgs betænkning, idet jeg har tillid til, at der i næste måned vil blive opnået politisk enighed, så den kan blive gennemført så hurtigt som muligt.
<SPEAKER ID="028" NAME="Margaritis Schinas" AFFILIATION="PPE-DE">
(EL) Fru formand! Tillad mig, inden jeg tager fat om forhandlingens emne, at kommentere det ubeskrivelige og smertefulde angreb fra euroskeptikerne bag mig på eurozonen og den græske økonomi. Jeg refererer alene til erklæringerne fra kommissær Almunia og hr. Trichet, som har forsikret Parlamentet om, at der ikke er nogen samhørighed i eurozonen, at vores kollektive forsvarsmekanismer ikke fungerer, og at, hvad angår den græske økonomi, Grækenland er et af de eneste lande, der stadig har positiv vækst og lav arbejdsløshed, selv i disse vanskelige tider, hvilket John Whittaker bliver nødt til at vænne sig til. Euroskeptikerne er imod Bruxelles, imod Frankfurt, nu er de begyndt at være imod alting.
<P>
Nu tilbage til den betænkning, vi drøfter i dag. Dette spørgsmål skal efter min mening ses fra to perspektiver: fra det perspektiv, hvor det hele startede, hvor vi endnu ikke var i krise, og fra perspektivet for den situation, vi befinder os i nu, hvor den største økonomiske krise rammer Europas realøkonomi dybt.
<P>
I den første fase, før krisen, var idéen at fokusere på de få arbejdskraftintensive sektorer, f.eks. restaurationsvirksomhed, fordi vi her oplevede en indvirkning primært på høje priser og leveomkostninger. Nu, hvor krisen påvirker mange - hvis ikke alle - lande, er der også en idé om, at Parlamentet som talerør for samfundets politiske synspunkter skal gøre en indsats for at se på spørgsmål, som ikke var omfattet dengang i begyndelsen, f.eks. spørgsmål om landbrugsmaskiner, som min gruppe har foreslået i ændringsforslag 2.
<P>
Hvad angår disse modsætninger, som vi oplever i Parlamentets venstrefløj, er visse spørgsmål en god idé, f.eks. energiaspekter i bygninger, mens andre, f.eks. landbrug eller alkohol, er en dårlig idé. Den bedste dommer er borgerne, ikke politikerne.
<SPEAKER ID="029" NAME="Proinsias De Rossa" AFFILIATION="PSE">
- (EN) Fru formand! Parlamentets prioritering har i dag været at få det størst mulige flertal til Kommissionens forslag om at udvide muligheden for at nedsætte momssatserne for arbejdskraftintensive tjenesteydelser og gøre denne ordning permanent. Dette er ikke et spørgsmål, hvor der politisk skal spilles for galleriet, eller hvor yndlingsprojekter skal promoveres. Tusinder af ufaglærte mister hver dag deres arbejdsplads i hver medlemsstat. Lave momssatser har vist sig at fremme beskæftigelsen inden for tjenesteydelser, hjælpe små og mellemstore virksomheder og netop gøre den uformelle økonomi mindre attraktiv.
<P>
Vores ansvar i dag er at sende et stærkt budskab til regeringerne i medlemsstaterne om at komme i gang med det. Anlægssektoren har hårdt brug for et skub - renovering, reparation og installation vil hjælpe med at forbedre energieffektiviteten og vil styrke beskæftigelsen. Det vil også gavne restaurationer, børnepasning og ældrepleje.
<P>
Jeg støtter ordførerens tilgang, og jeg håber, at min egen regering, den irske regering, vil benytte dette forslag, hvilket den desværre ikke har gjort endnu.
<SPEAKER ID="030" NAME="Silvia-Adriana Ţicău" AFFILIATION="PSE">
- (RO) Fru formand! Sidste år foreslog Kommissionen en økonomisk genopretningsplan, der viser sig at være vanskelig at gennemføre. Medlemsstaterne og deres regeringer skal være proaktive, navnlig under denne krise.
<P>
Medlemsstaterne kan anvende nedsatte momssatser for leveringen af naturgas og elektricitet, opvarmnings- og kølesystemer, børnetøj og -sko, bøger, aviser og magasiner, farmaceutiske produkter og lægeudstyr til handicappede samt restaurationsydelser. Det kræver kun vision og politisk vilje.
<P>
Bygge- og anlægssektoren rummer det største antal arbejdspladser. Jeg er helt enig i, at der er behov for, at medlemsstaterne får mulighed for at anvende nedsatte momssatser på renoverings- og reparationsprojekter, der har til formål at forbedre energibesparelse og energieffektivitet.
<P>
Som ordfører for direktivet om bygningers energimæssige ydeevne foreslog jeg endda nedsatte momssatser for produkter på området for energieffektivitet og vedvarende energi. Jeg støtter ordførerens forslag, og jeg mener, at denne foranstaltning er særligt vigtig, især under den nuværende krise.
<SPEAKER ID="031" NAME="David Martin" AFFILIATION="PSE">
- (EN) Fru formand! Jeg glæder mig også over Kommissionens forslag og mener, det er en intelligent reaktion på den krise, vi befinder os i. Som mange andre, der har talt, herunder den forrige taler, er jeg overbevist om, at dette forslag også skal gælde for energibesparelse, og foranstaltninger rettet mod energibesparelse skal prioriteres højt af medlemsstaterne.
<P>
Lavere omkostninger til installationer i private boliger vil opfylde tre af de mest roste målsætninger. Det ville reducere indvirkningen på miljøet ved at reducere CO2-emissionerne, det ville medvirke til jobskabelse, fordi energibesparende foranstaltninger er meget arbejdskraftintensive, og det ville for det tredje på lang sigt naturligvis sænke energiomkostningerne for de ældre og udsatte grupper i samfundet.
<P>
Jeg håber, at Kommissionen vil presse på med dette forslag, at den kan overtale de medlemsstater, der hidtil ikke har kunnet overtales, og at den vil understrege, at forslaget kan udlægges, som om det omfatter energibesparende foranstaltninger.
<SPEAKER ID="032" NAME="Czesław Adam Siekierski" AFFILIATION="PPE-DE">
- (PL) Fru formand! Fænomenet "skyggeøkonomi" er et meget alvorligt problem, som mere eller mindre har infiltreret alle økonomier. Det skyldes primært den overdrevne skattebyrde, som staten har pålagt, og som får nogle virksomheder til at drive uofficielle forretningsaktiviteter uden om skattesystemet. Det har forårsaget enorme budgetunderskud og en stigning i den ikkeregistrerede beskæftigelse.
<P>
I den sammenhæng fortjener initiativet til introduktion af en langsigtet nedsættelse af momssatserne for arbejdskraftintensive tjenesteydelser og lokalt leverede tjenesteydelser særlig støtte, fordi det skaber et incitament for virksomheder til at arbejde inden for den formelle økonomi. Det vil desuden fremme en stigning i både produktivitet og beskæftigelse. Samtidig skal potentielle negative effekter, f.eks. introduktion af nedsatte satser med henblik på at fremme fri konkurrence inden for det indre marked eller et fald i budgetindtægterne, dog også tages i betragtning. Balancerede og gennemsigtige foranstaltninger er derfor afgørende, da projektet kun kan lykkes, hvis vi vinder virksomhedernes tillid.
<SPEAKER ID="033" NAME="Margarita Starkevičiūt" AFFILIATION="ALDE">
(LT) Fru formand! Jeg vil gerne tale om moms fra to synspunkter - social retfærdighed og konkurrencedygtighed. Hvad angår social retfærdighed, er moms regressiv: Mennesker med lave indkomster bærer en større byrde, og derfor er vi nødt til at øge de sociale tilskud. Måske vi skulle gøre det modsatte. Hvad angår konkurrencedygtighed, er Europa en tjenesteydelsesøkonomi. Vi kan konkurrere globalt ved at bruge vores tjenesteydelser til at tiltrække turister, og det er uden tvivl vigtigt, at disse tjenesteydelser er billige. I forhold til USA er vores moms - eller salgsafgift - meget høj. Måske vi skulle overveje dette perspektiv, når vi taler om en mere koordineret skattepolitik, selv om det naturligvis er spørgsmål, der afgøres af medlemsstaterne.
<SPEAKER ID="034" NAME="Ewa Tomaszewska" AFFILIATION="UEN">
(PL) Fru formand! Konsekvenserne af krisen mærkes allerede tydeligt i det polske boligbyggeri trods landets ekstremt presserende behov for boliger. Polen har endnu ikke fuldt ud genopbygget den boligmasse, der blev ødelagt under Anden Verdenskrig. Jeg støtter en betydelig sænkelse af momssatserne, navnlig for byggeri af boliger samt varmeisolerings- og renoveringsprojekter, primært dog med henblik på beskyttelse af beskæftigelsen og sikring af social samhørighed. Den aldrende befolkning i Europa betyder, at vi skal være særligt opmærksomme på leveringen af pleje, og jeg vil derfor understrege behovet for også at sænke momssatsen inden for denne sektor.
<SPEAKER ID="035" NAME="László Kovács">
medlem af Kommissionen. - (EN) Fru formand! Jeg er til fulde klar over manglerne i Kommissionens forslag. Jeg ved, de er beskedne og har et begrænset omfang. Jeg er dog også bekendt med visse medlemsstaternes tilbageholdenhed med hensyn til nedsatte momssatser generelt og udvidelsen af de nedsatte momssatser i særdeleshed. Denne tilbageholdenhed sætter grænser for vores ambitioner, da vi skal opnå enstemmighed i Rådet.
<P>
Kommissionen havde to muligheder. Den første var at fremlægge et ambitiøst forslag, hvilket ville være helt begrundet, og risikere, at det ikke ville blive godkendt i Rådet. I det tilfælde skulle de 18 medlemsstater, der i øjeblikket anvender nedsatte momssatser for lokalt leverede, arbejdskraftintensive tjenesteydelser, vende tilbage til standardsatsen. En stigning i momssatsen fra 5-6 % til 20-25 % ville helt sikkert medføre konkurs for tusinder af små og mellemstore virksomheder og tab af titusindvis af arbejdspladser i en tid med alvorlig økonomisk krise.
<P>
Kommissionen har derfor valgt den anden mulighed, som forhåbentlig vil opnå enstemmig støtte i Rådet: sikring af arbejdspladser, støtte til de små og mellemstore virksomheder og hjælp til bygge- og anlægssektoren.
<P>
Da mange talere nævnte spørgsmålet om energieffektivitet, vil jeg gentage, hvad jeg allerede sagde i mine indledende bemærkninger: I april vil vi fremlægge et forslag med fokus på klimaændringer og energieffektivitet, en gennemgang af energibeskatningsdirektivet og miljøafgiftspakken, hvori der foreslås nedsatte momssatser for grønne tjenesteydelser, der har til formål at forbedre energieffektiviteten.
<P>
Jeg glæder mig over den forståelse og støtte, der er kommet til udtryk under denne forhandling. Jeg takker Parlamentet for dets støtte og forståelse og navnlig Økonomi- og Valutaudvalget og Ieke van den Burg for deres arbejde.
<SPEAKER ID="036" NAME="Ieke van den Burg">
ordfører. - (EN) Fru formand! Jeg er glad for denne forhandling. Vi har opnået næsten enstemmig støtte til Kommissionens forslag, og jeg vil opfordre kommissæren til at gennemføre opfølgende drøftelser med Rådet om dette spørgsmål.
<P>
Jeg har også bemærket, at mange af mine kolleger udtalte, at de opfordrer deres regeringer til at bruge dette instrument nationalt under den nuværende krise. Jeg vil igen gerne understrege, navnlig med hensyn til energieffektivitet og renovering af bygninger, at dette er et meget godt instrument. Jeg håber, at selv Rådet vil forsøge at koordinere aktiviteterne i denne forbindelse og beslutte, at de sammen vil iværksætte disse foranstaltninger, fordi det så vil være et ekstra skub, en ekstra impuls, for økonomien.
<P>
Vi skal nationalt overbevise vores nationale kolleger og vores nationale regeringer om, at de skal bruge disse mere målrettede og mere effektive instrumenter i den nuværende situation for at skabe mere beskæftigelse - ikke kun redde arbejdspladser, men også skabe nye arbejdspladser - for at legalisere skyggeøkonomien og for at gøre disse lokale tjenesteydelser tilgængelige for mange forbrugere og borgere, der mærker konsekvenserne af krisen.
<P>
Jeg mener, det er et fremragende instrument, og jeg håber virkeligt, at Rådet vil træffe denne afgørelse og måske i endnu højere grad koordinere og beslutte at anvende dette instrument.
<SPEAKER ID="037" NAME="Formanden">
Forhandlingen er afsluttet.
<P>
Afstemningen finder sted torsdag den 19. februar 2009.
<P>
(Mødet udsat kl. 10.10 i afventning af afstemningstiden og genoptaget kl. 10.35)
<P>
Skriftlige erklæringer (artikel 142)
<SPEAKER ID="038" NAME="Christine De Veyrac  " LANGUAGE="FR">
Mine damer og herrer! Jeg glæder mig over, at vi endelig her i Parlamentet tager fat på spørgsmålet om at udvide anvendelsesområdet for nedsættelserne af medlemsstaternes momssatser til en række varer og tjenester.
<P>
Den tekst, om Kommissionen fremlagde den 28. januar 2009, foreslog anvendelsen af en nedsat momssats for flere aktivitetskategorier, herunder navnlig restaurationsbranchen.
<P>
Det er en foranstaltning, jeg har ønsket, og som jeg har opfordret til i en årrække. Efter års manglende handling kan medlemsstaterne forhåbentlig endelig blive enige om denne foranstaltning.
<P>
Kommissionens forslag følger den tyske erklæring fra den 20. januar, hvori det blev anført, at Tyskland ikke længere var imod indførelsen af en nedsat sats i denne sektor. Dette sammenfald giver os grund til at håbe på væsentlige ændringer.
<P>
Hvis en foranstaltning af denne type iværksættes i denne krisetid, vil det efter min mening blive muligt at hæve medarbejdernes lønninger i denne sektor, og restaurationsejerne får mulighed for at rekruttere flere medarbejdere.
<P>
Den tekst, vi stemmer om i dag, skal sende et stærkt signal herom.
<SPEAKER ID="039" NAME="Nathalie Griesbeck  " LANGUAGE="FR">
For vores medborgere udgør skatteharmonisering en grundlæggende beskyttelse i kampen mod økonomiske uligheder og social dumping i Europa. Jeg opfordrer Rådet til at arbejde hen imod dette.
<P>
Det er tilsyneladende lagt fast, at foranstaltninger vedrørende afvigelser fra normale momssatser i nogle tilfælde, afhængigt af de særlige økonomiske og sociale omstændigheder i den enkelte medlemsstat, kan fungere som løftestang for lokalt leverede tjenesteydelser, herunder arbejdskraftintensive tjenesteydelser. Det glæder mig også meget, at dette direktivforslag tillader, at der anvendes nedsatte momssatser for nogle tjenesteydelser i forbindelse med anlægssektoren og restaurationsydelser.
<P>
Jeg vil endvidere takke Kommissionen ved at understrege de tekniske tilpasninger, som vi og medlemmerne af den tværfaglige gruppe om familien og børns beskyttelse altid har ønsket, i forbindelse med anvendelsen af nedsatte momssatser for vigtige produkter til børn, herunder navnlig bleer, som udgør en betydelig post på budgettet i unge familier. Det samme gælder udstyr til handicappede. Disse bestemmelser går i den rigtige retning.
<SPEAKER ID="040" NAME="Mieczysław Edmund Janowski  " LANGUAGE="PL">
Spørgsmål om skatter og afgifter falder ind under medlemsstaternes kompetencer. Fælles rammer bør dog gælde for at garantere, at loven er både gennemsigtig og uden tvetydighed, og at markederne fungerer sammenhængende og uden hindringer. Indbyggerne i mit land kan ikke forstå, hvorfor der anvendes en momssats på 0 % på produkter til børn i Irland og Det Forenede Kongerige og en sats på 3 % i Luxembourg, mens Polen forventes at øge dets momssats fra 7 til 22 %.
<P>
I dag, hvor vi gennemgår en smertelig økonomisk krise, er det vigtigt at efterstræbe løsninger, der vil fremme øget produktivitet og vækst i beskæftigelsen. Harmonisering af momsundtagelser anbefales derfor på det kraftigste for at undgå evt. forskelsbehandling, der kan opstå som følge af gennemførelsen af denne afgift. Nedsættelse af momssatserne for arbejdskraftintensive tjenesteydelser på lokale markeder, herunder restaurationsbranchen, bør overvejes som et meget positivt skridt, navnlig for små og mellemstore virksomheder og håndværkere. De lavere omkostninger vil naturligvis også gavne forbrugerne. Initiativet bør endvidere begrænse den "uformelle økonomi" og omfanget af ikkeopgivet arbejde. Jeg støtter derfor de forenklede og præciserede bestemmelser i direktiv 2006/112/EF, momsdirektivet, da deres mål er at skabe ens forhold for alle medlemsstater. Den aktuelle situation viser, at det ville være umagen værd, hvis vi objektivt drøftede begrundelsen for at lægge afgifter på varer og tjenester, sådan som det er gjort indtil nu. Der er lande, f.eks. USA, hvor man anvender andre former for indirekte beskatning, og som generelt skaber en mere dynamisk, fleksibel og effektiv økonomi. Det talte jeg om for nogen tid siden.
<SPEAKER ID="041" NAME="Véronique Mathieu  " LANGUAGE="FR">
På et tidspunkt, hvor Europa befinder sig i en alvorlig økonomisk krise, vil vedtagelsen af denne betænkning medvirke til at sætte nyt liv i tjenesteydelsessektoren, idet medlemsstaterne anmodes om at acceptere en nedsat momssats på 5 % på arbejdskraftintensive tjenesteydelser og lokalt leverede tjenesteydelser. Dette vil påvirke restaurationsbranchen, plejesektoren og frisørsaloner.
<P>
Momsfritagelser skal harmoniseres, fordi der i øjeblikket er 11 medlemsstater, der er berettigede til undtagelser, og som f.eks. anvender nedsatte momssatser for restaurationsbranchen.
<P>
En lavere momssats vil gavne beskæftigelsesniveauet, hjælpe i kampen mod den skjulte økonomi og stimulere den lokale efterspørgsel.
<P>
Vi bør efter min mening gå endnu længere og også overveje en nedsat sats for kulturprodukter, f.eks. cd'er og videoer, samt miljøvenlig produkter, f.eks. grønne biler og energieffektive bygninger. Den lavere momssats for nogle sektorer vil hjælpe med at sætte skub i de små og mellemstore virksomheders aktiviteter, samtidig med at etableringen af en mere miljøvenlig økonomi vil blive stimuleret.
<SPEAKER ID="042" NAME="Rovana Plumb  " LANGUAGE="RO">
I juli 2008 vedtog Kommissionen et forslag om anvendelse af nedsatte momssatser efter 2010.
<P>
De sektorer, som denne foranstaltning primært er rettet mod, består af arbejdskraftintensive tjenesteydelser og lokalt leverede tjenesteydelser til forbrugere, f.eks. tjenesteydelser inden for boligsektoren og renovering af boligopvarmningssystemer, samt tjenesteydelser i forbindelse med personlig pleje og restaurationsbranchen.
<P>
Forslaget er også en del af "Small Business Act"initiativet, som har til formål at stimulere aktiviteten i de mere end 23 mio. små og mellemstore virksomheder i EU med henblik på at udvikle økonomien og skabe nye arbejdspladser.
<P>
Jeg støtter denne betænkning, fordi omhyggeligt målrettede momsnedsættelser vil sikre specifikke fordele. Det vil f.eks. muliggøre etableringen af et skattesystem, der fremmer beskæftigelsen, øger produktiviteten og reducerer den sorte økonomi, navnlig i den aktuelle finansielle krise.
<P>
Jeg opfordrer Kommissionen til nøje at overvåge anvendelsen af disse nedsatte momssatser i medlemsstaterne med henblik på at sikre, at det indre marked fungerer efter hensigten. Jeg lykønsker ordføreren.
<SPEAKER ID="043" NAME="José Ribeiro e Castro  " LANGUAGE="PT">
Dagens forhandling og afstemning om nedsatte momssatser vil sende et klart signal til Rådet, der er i overensstemmelse med de linjer, som den tværfaglige gruppe om familien og børns beskyttelse har fremhævet i årenes løb. Blandt de forskellige ændringsforslag, jeg støtter, vil jeg fremhæve dem, der direkte påvirker produkter til børn. Dette er en vigtig foranstaltning, som støtter familier med børn og giver dem mulighed for at reducere de uretfærdige skattebyrder, de er underlagt. Jeg glæder mig over Kommissionens forslag om én gang for alle at sætte en stopper for den meningsløse bledebat og spørgsmålet om børnesæder til biler. Det er dog også vigtigt, som Gruppen for Det Europæiske Folkeparti (Kristelige Demokrater) og De Europæiske Demokrater har argumenteret, at den nedsatte momssats anvendes på børnesko og -tøj i hele EU, ikke kun i de medlemsstater, der havde dette system i 1991. Vi opfordrer Rådet til ikke at komme bagefter Parlamentet og til at gå så langt som nødvendigt for at forstå familiernes legitime behov og forventninger. Jeg håber, at vi endelig er kommet til vejs ende efter en lang kamp, og kan opfylde civilsamfundets og Parlamentets krav om at forsvare de skattemæssige rettigheder for familier, der ikke bør straffes på grund af de børn, de opfostrer, støtter og uddanner.
<SPEAKER ID="044" NAME="Bogusław Rogalski  " AFFILIATION="UEN">
skriftlig. - (PL) Sikring af lige vilkår for alle medlemsstater og forøgelse af gennemsigtighed og samhørighed på tværs af grænserne i EU er afgørende, da nedsatte momssatser vil bidrage til, at det indre marked kan fungere uden hindringer.
<P>
Medlemsstaterne bør have mulighed for at anvende en nedsat momssats for f.eks. lokalt leverede tjenesteydelser. Anvendelsen af den nedsatte sats bør bestemt overlades til medlemsstaterne, hvor skattesystemet skal fremme beskæftigelsen, øge produktiviteten og begrænse den "uformelle økonomi". Det er lige så vigtigt, at vi harmoniserer momsfritagelserne, da det vil hjælpe med at sikre en balanceret og ensartet tilgang fra medlemsstaternes side og undgå negative konsekvenser af anvendelsen af de pågældende momssatser.
<P>
En nedsættelse af momssatserne for lokalt leverede og arbejdskraftintensive tjenesteydelser bør have en positiv indvirkning, da det vil reducere omfanget af ikkeopgivet arbejde, samtidig med at dets tiltrækningskraft reduceres, og efterspørgslen inden for den formelle økonomi stiger. Hvis vi skal undgå, at de nedsatte satser lægger hindringer i vejen for det indre marked, bør de anvendes med omhu.
<P>
Det politiske mål med at reducere momssatsen er at reducere omfanget af ikkeopgivet arbejde og den potentielle administrative byrde.
<SPEAKER ID="045" NAME="Eoin Ryan  " LANGUAGE="EN">
Vi befinder os i en global krise, som samtidig rammer lokalt. Uroen begyndte på den anden side af Atlanterhavet, men har ramt vores byer og landsbyer. Foranstaltninger, der indføres for at bekæmpe krisen og rehabilitere vores kvæstede økonomier, skal ikke kun fokusere på nationale og internationale aspekter, men også på regionale og lokale aspekter.
<P>
Udvidelse af nedsatte momssatser til at omfatte lokalt leverede og arbejdskraftintensive tjenesteydelser er et positivt skridt i den retning. Det er en pragmatisk beslutning, der vil kunne stimulere den lokale økonomi og styrke det lokale erhvervsliv uden at påvirke det velfungerende indre marked.
<P>
Jeg håber, at denne foranstaltning kan være en del af en bredere tilgang fra EU's og de nationale myndigheders side, som vil gøre det attraktivt at købe lokalt og at opbygge lokale økonomier og forbrugertilliden.
<P>
En sådan tilgang vil have en positiv indvirkning på de små og mellemstore virksomheder. Dette er afgørende, fordi de små og mellemstore virksomheder udgør 99 % af alle europæiske virksomheder, men sektoren lider under de nuværende forhold. Styrkelse af og støtte til de små og mellemstore virksomheder er efter min mening nøglen til at få vores økonomier på fode igen og til at skabe en bæredygtig økonomisk og social fremtid.
<SPEAKER ID="046" NAME="Marianne Thyssen  " LANGUAGE="NL">
Fru formand, mine damer og herrer! I årevis har Parlamentet argumenteret for en udvidelse af listen over varer og tjenester, som en nedsat momssats kan anvendes for. Kravet om en nedsat momssats i medlemsstaterne for områder som restaurationsydelser, bygningsrenovering og småreparationer, f.eks. skoreparationer, bliver mere og mere udtalt.
<P>
Det skyldes tre ting. Den europæiske harmonisering af reglerne om momssatser fremmer gennemsigtighed og et velfungerende indre marked og fungerer som incitament i kampen mod ulovligt arbejde. Vi kan endvidere endelig se frem til, at tiden med flere efterfølgende følgende forsøgsperioder nu er til ende, og til retlig sikkerhed i forbindelse med et problem, der har eksisteret meget længe. I krisetider kan disse foranstaltninger være et vigtigt incitament for flere brancher.
<P>
Derfor støtter jeg Ieke van den Burgs betænkning, og jeg ser frem til en politisk aftale den 10. marts i Rådet (økonomi og finans).
