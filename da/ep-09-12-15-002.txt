<CHAPTER ID="002">
Meddelelse fra formanden
<SPEAKER ID="006" NAME="Formanden">
Jeg vil først og fremmest gerne oplæse en vigtig meddelelse. Den 2. december 2009 modtog jeg en meddelelse fra Kommissionen til Europa-Parlamentet og Rådet om følgerne af Lissabontraktatens ikrafttræden for de igangværende interinstitutionelle beslutningsprocedurer. I kraft af denne meddelelse konstaterede Parlamentet, at der ville ske fornyet forelæggelse af samtlige forslag, som var omhandlet i meddelelsen, og som i henhold til Lissabontraktaten faldt under Parlamentets kompetence. Parlamentet tog desuden til efterretning, at Kommissionen ifølge den samme meddelelse ville trække visse forslag tilbage.
<P>
Med hensyn til de lovgivningsmæssige forslag, der allerede var taget under behandling pr. 1. december 2009, datoen for Lissabontraktatens ikrafttræden, opfordrede formanden de udvalg, som disse forslag allerede var henvist til i denne valgperiode, jf. mødeprotokollerne, til at kontrollere de retsgrundlag og proceduremæssige ændringer, som Kommissionen havde foreslået, samt enhver anden ændring, der måtte være relevant i lyset af Lissabontraktatens bestemmelser, og at tage stilling til, om de agter at bekræfte de holdninger, de allerede havde vedtaget efter høringsproceduren, som førstebehandlinger efter den almindelige lovgivningsprocedure eller som godkendelsesprocedurer.
<P>
Det konstateredes, at Parlamentet under alle omstændigheder ville forbeholde sig ret til at anmode Kommissionen om at forelægge nye forslag. Med hensyn til de forslag, som Europa-Parlamentet ikke havde fået forelagt inden Lissabontraktatens ikrafttræden, tilkommer det Kommissionen at forelægge nye forslag efter den almindelige lovgivningsprocedure eller anden relevant procedure.
<P>
Det er en meddelelse om vores lovgivningsmæssige aktiviteter i den nærmeste fremtid - en meddelelse om Kommissionens og Europa-Parlamentets indbyrdes forhold i lovgivningsproceduren. Vi befinder os som bekendt i en overgangsperiode - vi bevæger os fra Nicetraktaten til Lissabontraktaten, og vi indleder samtidig en ny valgperiode. Den nye Kommission er endnu ikke blevet godkendt. Kommissionen og Parlamentet står i denne forbindelse over for en meget stor opgave, der skal løses i overensstemmelse med lovgivningen, og det er emnet for meddelelsen.
