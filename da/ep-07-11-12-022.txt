<CHAPTER ID="022">
Komitologi (forhandling) 
<SPEAKER ID="212" NAME="Formanden">
Næste punkt på dagsordenen er redegørelse fra Kommissionen om komitologi.
<SPEAKER ID="213" NAME="Margot Wallström" LANGUAGE="EN">
Hr. formand! Den komitologireform, der blev besluttet i juli 2006, indførte en "forskriftsprocedure med kontrol", som giver Parlamentet vetoret over for generelle foranstaltninger, der ændrer en basisretsakt vedtaget gennem den fælles beslutningsprocedure,
<P>
Som led i denne reform udarbejdede de tre institutioner en fælleserklæring, hvori de forpligtede sig til at tilpasse 26 prioriterede basisretsakter til den nye procedure, og Kommissionen vedtog 26 prioriterede tilpasningsforslag i slutningen af sidste år. Det er i vores fælles interesse at få disse tilpasningsinstrumenter vedtaget så hurtigt som muligt. Det glæder derfor Kommissionen meget at se, at Parlamentet nu er klar til at stemme om flere lovgivningsmæssige beslutninger efter at have opnået gode og rimelige kompromiser mellem de tre institutioner.
<P>
Der vil være andre vigtige sager på dagsordenen under en anden session i Parlamentet senere på måneden, og jeg er overbevist om, at vi også vil kunne få afklaret disse sager. Jeg vil gerne takke ordførerne fra de forskellige udvalg for deres meget imødekommende og konstruktive holdning.
<P>
Som følge deraf kunne hele pakken med 26 prioriterede tilpasningsforslag være klar til vedtagelse inden årets udgang. Det ville være et vældig godt resultat, som ville bane vejen for den såkaldte "generelle tilpasning". Som De ved, har Kommissionen forpligtet sig til at tage alle eksisterende basisretsakter vedtaget gennem den fælles beslutningsprocedure op til revision, ud over disse 26 prioriterede retsakter, med henblik på at indpasse dem med den nye forskriftsprocedure med kontrol. Kommissionen vil respektere denne forpligtelse og foreslå denne generelle tilpasning for alle ikkeprioriterede retsakter. I alt drejer det sig om ca. 220 retsakter. Det vil blive gennemført i form af fire til fem omnibus- eller pakkeforslag, hvoraf det første skulle nå frem til Parlamentet inden længe, i november. De næste to omnibusforslag vil følge inden for et par uger, og det sidste forslag lige før årets udgang eller meget tidligt næste år.
<P>
Et tredje aspekt af at tage Parlamentets ret til indsigt op til revision er revideringen af den aftale, der blev indgået i 2000 mellem Kommissionen og Parlamentet om komitologiprocedurer. Her vil jeg gerne takke Parlamentet og især hr. Galeote og hr. Corbett for den fortrinlige samarbejdsånd, der prægede forhandlingerne. Jeg vil også gerne takke dem for at anerkende, at de særlige procedurer, aftalen foreskriver, vil gælde i alle meget uopsættelige sager.
<P>
Det glæder mig at kunne meddele, at resultaterne af disse forhandlinger har opnået politisk tilslutning, og at Kommissionen vil være klar til at gå videre til formel vedtagelse af den reviderede aftale, så snart Parlamentet formelt tilslutter sig resultatet af forhandlingerne. Jeg er sikker på, at den aftale, vi indgår, vil hjælpe vores to institutioner med at samarbejde mere effektivt i fremtiden.
<SPEAKER ID="214" NAME="Alexander Radwan">
for PPE-DE-Gruppen. - (DE) Hr. formand, fru kommissær! Vi har jo nu diskuteret udvalgsproceduren i længere tid. Med udgangspunkt i den daværende Basel-II-betænkning har dette Europa-Parlament til trods for Rådets og Kommissionens modstand alligevel i sidste ende tilkæmpet sig kontrolrettigheder, der egentlig burde være normale i et demokrati. Nu drejer det sig om, hvordan vi tilpasser direktiverne tilsvarende, og her var det vigtigste punkt tilpasningen af de pågældende direktiver, hvilket var til at forudse. Det er helt sikkert et vigtigt aspekt, om vi tilpasser direktiverne lovgivningsmæssigt.
<P>
Men ved aftalen mellem parlamentet, Kommissionen og Rådet drejede det sig jo om, hvordan parlamentet kan deltage tilsvarende. De har givet udtryk for Deres håb om, at parlamentet endnu i år gennemfører de pågældende tilpasninger. For os er det vigtigt, at parlamentet informeres rettidigt om processerne, og hvordan udvekslingen af informationer om udvalgene sker rettidigt til parlamentet. Her er den konkrete gennemførelsesfase endnu ikke fuldført, og praksis vil vise, om parlamentets rettigheder er blevet styrket eller ej.
<P>
Det samme gælder for hastesagerne. Lad os f.eks. tage regnskabsførelse (IFRS 8), som står på dagsordenen som det næste punkt. Her havde vi den fremgangsmåde, at vi i udvalgsproceduren desværre først meget sent blev informeret af Kommissionen. Derefter blev det forventet af os, at vi besluttede os relativt hurtigt. Det afgørende vil foruden den formelle tilpasningsproces være, om Kommissionen, de respektive Generaldirektorater og embedsmændene, der arbejder med det, er indstillet på at inddrage parlamentet rettidigt i arbejdet. Kun således er en effektiv kontrol mulig. Her vil det vise sig, om Kommissionen som helhed har den fornødne vilje.
<SPEAKER ID="215" NAME="Pervenche Berès" LANGUAGE="FR">
Hr. formand, fru kommissær! Så taler vi igen om komitologi. Det er, som De sagde, grundlæggende et spørgsmål om at gennemføre en aftale, som vi alle hilste velkommen og kaldte en succes, da vi indgik den i juli 2006.
<P>
Der er to aspekter - et praktisk aspekt, som jeg ikke vil gå ind i igen, og så tilpasningen af de enkelte direktiver til aftalen, og i dag drejer det sig om de 26 prioriterede direktiver. Jeg taler om de direktiver, som blev henvist til Økonomi- og Valutaudvalget. I den forbindelse vil jeg gerne sige, at vi er fast besluttede på, at Parlamentets holdning i forbindelse med gennemgangen af disse 26 prioriterede direktiver bør være så konsekvent som mulig. Den samme komitologiaftale skal anvendes på disse 26 direktiver, deraf idéen om en parallel tilgang. Som vi imidlertid meget vel ved ligger djævelen i detaljen, og vi stødte under disse forhandlinger på ham tre bestemte steder, som jeg gerne kort vil nævne.
<P>
Det første vedrører noget, som inden for Økonomi- og Valutaudvalget - men ikke kun her - er blevet opfattet som en form for provokation. Det drejer sig om regnskabsstandarderne, et område, hvor Parlamentet har fuld beføjelse og kompetence, og hvor Kommissionen fremsatte et forslag om, at hasteproceduren automatisk skulle finde anvendelse. Det accepterede vi ikke, og jeg kan heldigvis se, at vi har formået at få Kommissionen til at trække sig på dette punkt og opgive sit krav om systematisk anvendelse af hasteproceduren, hvilket ville have frataget Parlamentet en effektiv kontrolrettighed på et område, hvor det rent faktisk har haft en nyttig, effektiv og relevant rolle.
<P>
Det andet vedrører naturligvis spørgsmålet om de såkaldte udløbsklausuler eller revisionsklausuler. Kommissionen og Rådet var meget ivrige efter at få afskaffet disse klausuler. De følte, at det var en naturlig konsekvens af den komitologiaftale, der blev indgået sidste år. Vi har i samarbejde fået indført, at Kommissionen regelmæssigt, hvert tredje år, opfordres til at kontrollere effektiviteten af og det demokratiske grundlag for betingelserne for overførsel af gennemførelsesbeføjelser. Jeg tror, at det er en god fremgangsmåde, og jeg kan se, at Kommissionen i den forpligtelse, som den har indvilget i at undertegne gennem det, der nu kaldes en revisionsklausul, opfordres til at se på omfanget af dens kompetence og begrunde enhver ændring i lovgivningen eller fraværet af sådanne ændringer.
<P>
Det tredje er naturligvis spørgsmålet om anvendelsesområde. Det, vi ser, er, at Rådet ikke altid har fulgt Kommissionens forslag, hverken når det drejede sig om gennemsigtighed eller prospekter, definitionen af grænseoverskridende opgaver eller ækvivalens.
<P>
Jeg tror imidlertid, at vi i samarbejde også med det portugisiske formandskab er ved at nå frem til et resultat, som er tilfredsstillende for alle institutionerne, og det glæder mig.
<SPEAKER ID="216" NAME="Manuel Medina Ortega" AFFILIATION="PSE">
(ES) Hr. formand! Efter talerne af næstformanden i Kommissionen og min kollega fru Berès er min tale næsten overflødig.
<P>
Jeg var ansvarlig for udarbejdelsen af Retsudvalgets betænkning og sammen med medlemmerne af Økonomi- og Valutaudvalget nåede vi frem til den konklusion, at hasteproceduren, som Kommissionen foreslår i artikel 6, stk. 2, 2. pkt., var unødvendig, eftersom samarbejdet mellem Parlamentet og Kommissionen og også Rådet i øjeblikket fungerer fremragende.
<P>
Derfor anmodes der i Retsudvalgets betænkning om, at denne artikel fjernes, og at der vedtages yderligere to betragtninger og yderligere to ændringer til de betragtninger, der har til formål at fremhæve procedurens fleksibilitet.
<P>
Efter vedtagelsen af betragtning 1 og 2 i udvalg var der, som fru Wallström henviste til, forhandlinger mellem Parlamentet og Kommissionen, og vi fremsatte et endeligt ændringsforslag, ændringsforslag 4, som erstatter det nuværende ændringsforslag 2 og fastlægger en procedure for samarbejde mellem de tre institutioner. Med andre ord er det, der er vigtigt i denne tekst, den sidste sætning, hvor der står, at Kommissionen, Rådet og Parlamentet skal handle med omhu og sikre, at disse regler og fortolkninger kan vedtages til tiden, så det ikke skader investorernes opfattelse og i sidste ende tiltro.
<P>
Jeg tror i øjeblikket, at dette kompromis mellem Parlamentet, Rådet og Kommissionen kunne være med til at løse problemerne, uden at vi behøver at ty til den hasteprocedure, som Kommissionen oprindeligt foreslog.
<SPEAKER ID="217" NAME="Margot Wallström" LANGUAGE="EN">
Hr. formand! Tak for Deres konstruktive bemærkninger på dette sene tidspunkt.
<P>
Jeg vil blot tilføje to korte bemærkninger. For det første, vedrørende registret har De fuldstændig ret, når De understreger behovet for oplysninger om proceduren, for at være godt informeret om udviklingen for forskellige filer, og en af de foranstaltninger, vi er blevet enige om, er naturligvis også at opdatere vores komitologiregister.
<P>
Det er vi blevet enige om institutionerne imellem, og Kommissionen investerer i det, og vi er sikre på, at det vil være på plads inden udgangen af marts næste år. Så jeg tror, det i hvert fald vil hjælpe, men vi vil naturligvis også opfordre vores tjenestegrene til at samarbejde så tæt som muligt med Parlamentet.
<P>
Den anden bemærkning er ganske enkelt, at jeg håber, at vi kan blive enige om, at hele idéen bag denne procedure er at sikre, at de nye regler vil blive anvendt på en konsekvent og sammenhængende måde. Det er også grunden til, at vi har foreslået denne form for pakke- eller omnibusforslag, og det, tror jeg, er vejen frem: at sikre, at vi nøje holder os til det, der er blevet vedtaget, og at vi også kan håndtere det så effektivt som muligt, vores to institutioner imellem.
<SPEAKER ID="218" NAME="Formanden">
Forhandlingen er afsluttet.
