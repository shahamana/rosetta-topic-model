<CHAPTER ID="019">
Informationsteknologi på toldområdet (forhandling) 
<SPEAKER ID="135" NAME="Formanden">
Næste punkt på dagsordenen er betænkning af Alvaro for Udvalget om Borgernes Rettigheder og Retlige og Indre Anliggender om Den Franske Republiks initiativ med henblik på vedtagelse af Rådets afgørelse om brug af informationsteknologi på toldområdet (17483/2008 - C6-0037/2009 -.
<SPEAKER ID="136" NAME="Alexander Alvaro">
ordfører. - (DE) Hr. formand! Jeg vil gerne byde velkommen til kommissær Kallas og mine kolleger. Grundlæggende er det emne, vi skal til at drøfte, faktisk slet ikke kontroversielt. Det handler om tilpasning af informationsteknologi på told- og afgiftsområdet. For mange mennesker er det et forfærdelig teknisk emne. Men i henseende til bekæmpelse af svig og anden kriminalitet er det et meget vigtigt aspekt af samarbejdet på told- og afgiftsområdet og om informationsudveksling.
<P>
Vi har haft et godt samarbejde med det svenske rådsformandskab, og derfor vil jeg takke dem, som har støttet og ledsaget os gennem denne proces, da det jo ikke ligefrem er en ny sag. Vi har vist vores samarbejdsvilje ved, at Parlamentet i udvalget har godkendt vigtige ændringsforslag, som Rådet allerede havde fremsat i løbet af sit arbejde. Jeg antager derfor også, at afstemningen i næste uge ender med et positivt resultat.
<P>
Den eneste foranstaltning, som Parlamentet ikke er enig i, er udvidelsen af Europols beføjelser på dette område. Denne holdning er bestemt ikke afspejlet i alle politiske grupper i Parlamentet. Men det er den i det endelige resultat af afstemningen om betænkningen om informationsteknologi på told- og afgiftsområdet. Det hænger i en vis grad sammen med den tidligere forhandling, hvor vi havde en anden hensigt, nemlig at sende et signal om, at der for temmelig nylig er blevet fastlagt et mandat for Europol, således at det bliver et agentur, og dets beføjelser på en række små, specifikke områder er blevet forlænget eller udvidet.
<P>
På grund af Europols vigtighed og funktion er det også positivt, at dets ansvarsområde fastlægges i et mandat som det, vi har vedtaget. Dette fremmer også gennemsigtigheden, så ikke blot vi, men også borgerne, som vi laver politikker for, ved, hvad Europol kan og ikke kan gøre. Gennemsigtighed er en grundlæggende del af enhver struktur, der involverer offentlige anklagere og politistyrker i medlemsstaterne, og det skal også gælde på europæisk plan.
<P>
Derudover er der ikke så meget at sige, og selvom man jo normalt gerne vil udnytte sin taletid, kan jeg godt forkorte min i denne sag. Jeg vil gerne takke Rådets formandskab og mine kolleger for deres fortræffelige samarbejde, og jeg er sikker på, at vi kan vedtage denne betænkning i næste uge.
<SPEAKER ID="137" NAME="Siim Kallas" LANGUAGE="EN">
Hr. formand! Kommissionen tilslutter sig i princippet udkastet til Rådets afgørelse, fordi det er nødvendigt at sikre, at bestemmelserne om gensidig bistand og administrativt samarbejde udvikler sig så parallelt som muligt, og det er nødvendigt at ændre bestemmelserne om, at De Europæiske Fællesskabers almindelige budget skal bære omkostningerne til medlemsstaternes brug af toldinformationssystemet.
<P>
Denne ændring af loven burde ikke medføre en budgetstigning, og det er nødvendigt at sikre større komplementaritet til aktiviteter i forbindelse med samarbejde med Europol og Eurojust ved at give samme adgang til disse agenturer til toldinformationssystemet (CIS), herunder det elektroniske sagsregister på toldområdet (FIDE). Men Kommissionen kan ikke støtte Parlamentets ændringsforlag om at give forskellig adgang til CIS/FIDE for Europol og Eurojust.
<P>
Generelt bifalder Kommissionen de fleste af Parlamentets ændringsforslag. I den forbindelse vil jeg gerne komme med følgende bemærkninger.
<P>
Kommissionen er enig med ordføreren, hr. Alvaro, i, at det er beklageligt, at medlemsstaterne skal vedtage dette forslag på sådan en forhastet måde før Lissabontraktatens ikrafttræden. Lissabontraktaten indfører et nyt retsgrundlag, således at en ny forordning kan erstatte den nuværende CIS-konvention, en forordning, som ville have direkte virkning over for medlemsstaterne og ikke kræve gennemførelse i national lov, før den træder i kraft, som det er tilfældet med forordning (EF) nr. 766/2008 om den administrative del af CIS.
<P>
Kommissionen er også enig med Europa-Parlamentet i, at det med hensyn til kontrol med databeskyttelse af it-applikationen er mest hensigtsmæssigt at erstatte Den Fælles Tilsynsmyndighed med Den Europæiske Tilsynsførende for Databeskyttelse. Hvis disse to organer begge skulle varetage tilsynet, ville der opstå en risiko for overlapning og dobbeltarbejde. Under alle omstændigheder bør der indføres en samordningsmekanisme, herunder for udstedelse af de relevante henstillinger.
<SPEAKER ID="139" NAME="Petru Constantin Luhan" LANGUAGE="EN">
Fru formand! Jeg vil gerne lykønske og takke min kollega Alexander Alvaro for hans arbejde og for vores gode samarbejde under udarbejdelsen af denne betænkning. Det var en betænkning, hvor jeg var enig med ordføreren om hovedpunkterne, nemlig at adgangen til data, der er indlæst i toldinformationssystemet, skal være forbeholdt specifikt udpegede organer og medarbejdere som medlemsstaterne, Europol og Eurojust.
<P>
Et andet punkt, der blev nævnt i et af mine ændringsforslag, og som blev støttet af ordføreren, drejer sig om, at medlemsstaterne, Europol og Eurojust ikke har mulighed for at sende data til tredjelande på grund af manglen på tilstrækkelig databeskyttelse i disse lande. Efter min mening er det nødvendigt med en revision af toldinformationssystemet i henhold til betænkningen for bedre at kunne tilpasse det til kontroltjenesternes krav og give et begrænset antal brugere mulighed for at udføre analyser på informationerne i systemet.
<P>
Denne revision vil også styrke effektiviteten af toldmyndighedernes samarbejde og kontrolprocedurer takket være det fælles, automatiserede informationssystem, der vil bidrage til at undgå, efterforske og bekæmpe overtrædelser af den nationale lovgivning.
<SPEAKER ID="140" NAME="Marie-Christine Vergiat" LANGUAGE="FR">
Fru formand! Først vil jeg gerne korrigere de oplysninger, der står på opslagstavlen. Jeg er ikke blevet medlem af Det Europæiske Folkepartis Gruppe (Kristelige Demokrater). Jeg er stadig medlem af Den Europæiske Venstrefløjs Fællesgruppe/Nordisk Grønne Venstre.
<P>
På opfordring af den franske regering har vi fremlagt en tekst, hvor vi giver toldmyndighederne mulighed for at samarbejde med Europol og Eurojust.
<P>
Dette er igen et område, der bestemt vil falde ind under den fælles beslutningsprocedure, når Lissabontraktaten træder i kraft. Derfor beklager vi, at ønsket om et højt tempo som med Europol har vundet over ønsket om at sikre de grundlæggende friheder.
<P>
I alle disse tekster beklager vi, at den vigtige balance mellem sikkerhed og respekt for de grundlæggende rettigheder er stadig mere truet på bekostning af frihederne og af hensyn til et samlet resultat, der undertiden ikke overbeviser vores borgere.
<P>
Vi beklager også, at Europa-Parlamentet i denne tekst, hvor man søger at etablere sammenhæng mellem sager, der ligger hos toldvæsen, politi og Eurojust, foreslår en holdning, som er mere tilbageholdende end vores holdning i forbindelse med Europol, for risikoen er den samme, og de sikkerhedsforanstaltninger, der foreslås i disse tekster, er endnu mere skrøbelige. Det er f.eks. en skandale, at der ikke er nogen klare grænser for datalagringsperioderne.
<P>
På et tidspunkt, hvor de grundlæggende friheder i alle vores lande i stigende grad undergraves af sikkerhedspolitikker, beklager vi, at Europa-Parlamentet ikke varetager sin rolle som beskytter af grundlæggende rettigheder og friheder korrekt.
<P>
Man har indført visse forbedringer, som jeg har foreslået på dette område, navnlig vedrørende Europol. Det er jeg meget glad for, og jeg takker mine kolleger, men forbedringerne er utilstrækkelige, især i forbindelse med principperne om proportionalitet og nødvendighed, som altid skal have forrang, når rettigheder og friheder står på spil.
<P>
Hvis andre ændringsforslag, der sikrer vores borgere større beskyttelse, ikke vedtages, vil GUE/NGL-Gruppen derfor stemme hverken for eller imod denne tekst.
<SPEAKER ID="141" NAME="Carlos Coelho" AFFILIATION="PPE">
(PT) Fru formand! Dette initiativ har til formål at indføre et fælles, automatiseret system for toldrelateret information for medlemsstaternes toldmyndigheder. Et sådant system vil bidrage til at forebygge, efterforske og bekæmpe overtrædelser af både Fællesskabets lovgivning og de nationale love.
<P>
Jeg glæder mig over ønsket om at gøre informationsudvekslingen lettere, forbedre og konsolidere samarbejdet mellem toldmyndighederne og indføre procedurer for fælles foranstaltninger. Jeg er sikker på, at en hurtig og effektiv informationsudveksling vil føre til en tjeneste, der er af grundlæggende betydning for bekæmpelse af ulovlig handel.
<P>
Når vi taler om informationssystemer, må vi imidlertid ikke glemme, at disse indeholder personoplysninger, og at spørgsmålene vedrørende beskyttelse af sådanne oplysninger og privatlivets fred er af central betydning.
<P>
Jeg er enig med ordføreren hr. Alvaro i, at vi skal være på vagt for at undgå enhver krænkelse af de grundlæggende rettigheder, navnlig retten til privatlivets fred, som betyder, at omfanget af oplysninger af personlig karakter, der lægges ind i systemet, skal begrænses til det absolut nødvendige og ikke må krænke privatlivets fred. Vi skal garantere, at disse oplysninger kun kan bruges til formål, der er klart defineret og ligger inden for rammerne af den gældende lovgivning. Oplysningerne må desuden kun opbevares, så længe det er nødvendigt for at opfylde det formål, hvortil de er registreret.
<P>
Det er ligeledes vigtigt at sikre, at adgangen til dette informationssystem er gennemsigtig og i overensstemmelse med de gældende bestemmelser for tilsvarende informationssystemer, således som det er tilfældet med Schengen-informationssystem II eller visuminformationssystemet. Derfor støtter jeg ikke ændringsforslagene fra Den Europæiske Venstrefløjs Fællesgruppe/Nordisk Grønne Venstre.
<P>
Hvad angår tilsynet med databeskyttelse, vil det i stedet for at indføre ad hoc-løsninger være at foretrække og tilrådeligt at bevare det samme tilsynssystem, som er valgt til andre lignende systemer, ikke kun af hensyn til konsekvensen, men også for at sikre, at der ikke opstår diskrepans med hensyn til databeskyttelse.
<P>
Endelig, fru formand, deler jeg kommissær Kallas' og ordføreren hr. Alvaros holdning, hvor de beklager, at Rådet har forsøgt at afslutte denne sag i al hast, inden Lissabontraktaten træder i kraft.
<SPEAKER ID="142" NAME="Alexander Alvaro" LANGUAGE="DE">
Fru formand! Som det fremgår af det store antal medlemmer, der ønsker ordet, er dette et spændende stykke lovgivning. Jeg vil ikke desto mindre gerne ganske kort benytte muligheden for at svare på det, kommissær Kallas var inde på, nemlig Kommissionens afvisning af de foreslåede ændringsforslag vedrørende Europol. Jeg har endog meget stor forståelse for Kommissionens bevæggrunde og ønsket om at sikre konsekvens.
<P>
Hr. Coelho henviste for lidt siden til et spørgsmål, som andre også har været inde på, bl.a. fru Vergiat, som har givet os meget stof til eftertanke. Når vi står over for opgaven med at indføre de bedst mulige standarder for data vedrørende vores borgere, er det ikke særlig nyttigt - og det er måske noget, som Kommissionen burde overveje fremover til trods for dens afvisning af forslaget - at vi har bestemmelser for Europols kompetenceområde, nemlig hvilke data der skal behandles, under hvis myndighed det sker, eller hvem den kan overdrages til, som er fordelt på en række forskellige forslag til lovgivning. Der kommer et tidspunkt, hvor det ikke længere er klart, hvilke data Europol kan bruge, og hvordan det skal ske, samt hvilke data der ikke må bruges. Med hensyn til Europols mandat ville der være mere fornuft i at indføre nogle overordnede bestemmelser i stedet for altid at udforme lovgivningen fra sag til sag. Det ville gøre lovgivningen mere gennemsigtig for borgerne og bestemt også gavne Europols arbejde.
<P>
Derudover har jeg ikke mere at tilføje. Måske lige en enkelt bemærkning vedrørende et punkt, som blev nævnt tidligere, nemlig de forskellige adgangsrettigheder for Eurojust og Europol. I dette tilfælde skal man naturligvis tage højde for, at en retshåndhævende myndighed fungerer på en anden måde end en anklagemyndighed og derfor skal have andre beføjelser. Men hvis vi i fremtiden skal have en justitskommissær, kan vi måske også tage os af dette spørgsmål på europæisk plan.
<SPEAKER ID="143" NAME="Formanden">
Forhandlingen er afsluttet.
<P>
Afstemningen finder sted i morgen kl. 12.00.
