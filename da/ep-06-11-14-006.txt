<CHAPTER ID="006">
Det europæiske lufttrafikstyringssystem (SESAR) (forhandling)
<SPEAKER ID="037" NAME="Formanden">
Næste punkt på dagsordenen er betænkning af Erna Hennicot-Schoepges for Udvalget om Industri, Forskning og Energi om forslag til Rådets forordning om oprettelse af et fællesforetagende til udvikling af en ny generation af det europæiske lufttrafikstyringssystem (SESAR) - C6-0002/2006 -.
<SPEAKER ID="038" NAME="Jacques Barrot">
næstformand i Kommissionen. - (FR) Fru formand, mine damer og herrer! Fru Hennicot-Schoepges betænkning, som De har givet mig lejlighed til at kommentere, er en tilbundsgående betænkning af høj kvalitet. Jeg vil gerne takke fru Hennicot-Schoepges og Udvalget om Industri, Forskning og Energi, sammen med hr. Bradbourn, Transport- og Turismeudvalget og Retsudvalget for deres støtte til Kommissionens forslag om SESAR, et stort europæisk projekt.
<P>
Deres betænkning, fru Hennicot-Schoepges, er sammenfaldende med Kommissionens holdning, og vi støtter de fleste af Deres ændringsforslag. Jeg vil ikke gå ind i detaljerne i debatten om alle de ændringsforslag, der er blevet stillet, men i stedet begrænse mig til nogle få generelle bemærkninger.
<P>
Allerførst har jeg bemærket, at både Parlamentet og Kommissionen har samme opfattelse af den strategiske vigtighed af større teknologiske programmer som SESAR og Galileo. SESAR er et vigtigt program for den europæiske luftfarts konkurrenceevne. Det er en del af Fællesskabets teknologiske innovationsprogram, som er et centralt element i Lissabon-strategien.
<P>
I en sektor, der er så afgørende for den europæiske økonomi som denne, er det vigtigt, at offentlige organer og den private sektor forener deres ressourcer for i fællesskab at opbygge verdens mest effektive, mest pålidelige og mest sikre infrastruktur for lufttrafikkontrol. Dette offentlig-private partnerskab kræver en klar rollefordeling og gennemsigtige procedurer, så potentielle interessekonflikter kan undgås. Kommissionen hilser derfor Parlamentets ændringsforslag i denne retning velkommen.
<P>
Med hensyn til nogle af Parlamentets interventionsmidler er der nogle principper på spil. SESAR er et partnerskab mellem den offentlige og den private sektor, og den afgørende forudsætning for den private sektors deltagelse er, at programmet bliver forvaltet som en forretning. Desuden, og det fremhæver fru Hennicot-Schoepges fint i sin betænkning, skal stemmerne i fællesforetagendet SESARs bestyrelse være afbalancerede og vægtet i forhold til de økonomiske bidrag, hvilket er et af de sunde principper for god forvaltning i enhver privat virksomhed.
<P>
Derfor er det vanskeligt at acceptere Parlamentets ændringsforslag om, at Parlamentet skal være repræsenteret i bestyrelsen. Eftersom Parlamentet er Fællesskabets primære budgetkontrolmyndighed, kan det ikke udføre sin kontrolpligt og samtidig sidde i en bestyrelse, som det skal kontrollere, heller ikke som observatør.
<P>
I samme boldgade er det vigtigt for industrien, at den administrerende direktør vælges ud fra objektive kriterier om erfaring og teknisk viden og ikke ud fra politiske kriterier. Det er vigtigt at anerkende, at fællesforetagendet SESAR er et instrument, som skal forvalte et teknologisk forsknings- og udviklingsprogram og ikke har nogen regulatorisk rolle.
<P>
Derfor ville det ikke være hensigtsmæssigt, at Parlamentet var direkte involveret i processen med at vælge en administrerende direktør til fællesforetagendet SESAR. Kommissionen støtter imidlertid alle ændringsforslag, som skal sikre, at Parlamentet holdes ordentligt og løbende orienteret om SESAR-programmet.
<P>
Fru formand, jeg glæder mig meget over Parlamentets arbejde. Jeg er overbevist om, at de få meningsforskelle ikke vil hindre vores fælles bestræbelser for at gøre dette program til en succes for EU. Jeg vil gerne tilføje, at hele vores miljøpolitik vil få endnu et skub fremad, idet SESAR betyder, at flyene kan lette til tiden og ikke behøver have ventetid med det resultat, at der vil blive sparet energi, og at unødvendige kulstofudledninger kan undgås. Derfor er SESAR et absolut vigtigt projekt både for passagerernes sikkerhed, energibesparelserne og miljøkvaliteten.
<SPEAKER ID="040" NAME="Erna Hennicot-Schoepges " AFFILIATION="PPE-DE">
ordfører. - (FR) Fru formand, hr. kommissær, mine damer og herrer! Vi behandler i dag en betænkning, som skal bidrage til at udvikle det europæiske lufttrafikstyringssystem af den nye generation, SESAR.
<P>
SESAR er den tekniske del af projektet om det fælles europæiske luftrum og har til opgave at tilpasse lufttrafikkontrollen til nye teknologier, sikre flyvningernes sikkerhed og regulering, organisere luftnavigationstjenester og definere roller og ansvar for overvågningsmyndigheder og tjenesteudbydere.
<P>
Som De sagde, hr. kommissær, er projektet på forskellige niveauer af yderste vigtighed for fremtiden for den europæiske civile luftfart. Det er også et af de fælles infrastrukturprojekter, som blev udpeget af Det Europæiske Råd i 1994. Vi har allerede spildt en hel del tid.
<P>
SESAR vil være uundværligt, eftersom lufttrafikken, som bidrager med omkring 220 milliarder euro til det europæiske BNP og beskæftiger 3,1 millioner mennesker, forventes at blive mere end fordoblet i løbet af de kommende 20 år. Og eftersom det ikke længere kan garanteres, at det eksisterende kontroludstyr, som i nogle tilfælde bygger på teknologi fra 1970'erne, er pålideligt, vil SESAR have meget stor betydning for sikkerheden.
<P>
Det samme gælder for miljøet. Når først projektet kører, vil der kunne realiseres betydelige besparelser på brændstof, dels på grund af optimerede baner og bedre udnyttelse af luftrummet og dels på grund af en nedsættelse af ventetiden før landing. Kommissionen skønner, at drivhuseffekten vil blive nedsat med 4-6 % pr. flyvning. Passagererne vil også opleve, at ventetiden i lufthavnene bliver nedsat.
<P>
Kommissionen foreslår, at der etableres et fællesforetagende. Det skal søsættes hurtigt, endnu før udløbet af definitionsfasen, som løber fra 2005-2007, og det skal have omkring 60 millioner euro i samfinansiering fra EU-budgettet og Eurocontrol. I perioden 2008-2013 vil fællesforetagendet være ansvarligt for udviklingsfasen med et budget på 300 millioner euro årligt delt mellem tre partnere, nemlig Kommissionen, Eurocontrol og et konsortium af private virksomheder. Derefter kommer ibrugtagningsfasen, som skal ledes af industrien, og som forventes at vare fra 2014-2020.
<P>
Det første offentlig-private partnerskab inden for civil luftfart vil skabe talrige jobmuligheder. Det vil være et større forsknings- og udviklingsprojekt, som kan udvides til markeder uden for EU, forudsat at det ikke forsinker dets ikrafttræden. Den forbedrede samarbejdsprocedure mellem vores to parlamentsudvalg afspejler, at dette projekt er relevant for to områder, nemlig forskning og transportnetværk.
<P>
Kommissionen har baseret sit projekt på artikel 171, og det betyder, at Parlamentet ikke er involveret i fælles beslutningsprocedure. Jeg vil imidlertid gerne nævne den positive samarbejdsånd med Kommissionen og sige, at Parlamentet vil holde nøje øje med begivenhederne, og at det vil gøre, hvad det kan for at hjælpe, også selv om det ikke bliver repræsenteret i bestyrelsen.
<P>
De ændringsforslag, vi har foreslået, præciserer teksten med hensyn til potentielle intererssekonflikter. Vi har også bedt Kommissionen udarbejde et nyt dokument, som udelukkende omhandler den tredje fase for at udrydde en del spørgsmål, som er blevet rejst med det første projekt.
<P>
SESAR er et projekt, som vil tjene borgernes interesser, som vil placere den europæiske civile luftfartsindustri i spidsen for fremskridtet og forbedre vores konkurrenceevne. Industriens interesser i projektet berettiger dens økonomiske engagement, og fordelingen af stemmer skal forebygge besværlige forvaltningsprocedurer. Parlamentet mener, at det har gjort ret i at holde muligheden for at opkræve en afgift åben, eftersom industriens bidrag, støttet af tal, endnu ikke er bekræftet.
<P>
Der er kun tilbage at udtrykke håb om, at SESAR ikke vil blive ramt af de forsinkelser, som berørte Galileo, eller af det sammenbrud, som ramte Airbus, og at det vil vise, at europæisk forskning, Eurocontrols knowhow og de berørte industriers kapacitet kan forenes til gavn for fremskridtet. Endelig siger det sig selv, hr. kommissær, at medlemsstaterne skal være forberedt på at organisere fordelingen af lufttrafikkontrollen på basis af den teknologiske udvikling.
<P>
Endelig vil jeg gerne takke alle de involverede og især hr. Bradbourn, min medordfører.
<SPEAKER ID="041" NAME="Philip Bradbourn " LANGUAGE="EN">
Hr. formand! SESAR-projektet er et projekt, som vil være til stor gavn ikke bare for Europas luftfartssektor, men også for forbrugerne. Når SESAR bliver indført, vil lufttrafikkens effektivitet blive forbedret, med mere direkte routing, færre trafikpropper i luften og større pålidelighed for passagererne. Miljøet vil også få gavn af det nye system, fordi det vil afkorte ruterne og nedsætte ventetiden før landing og dermed reducere luftfartens CO2-udledning.
<P>
Det slår mig imidlertid, at med et så vigtigt projekt er det uacceptabelt, at gennemførelsesprocessen kun gennemføres som høringsprocedure, eftersom den oprindelige lovgivning om det fælles luftrum blev behandlet under den fælles beslutningsprocedure. Det rejser spørgsmålet om, hvorfor Kommissionen mener, at den kan vælge og vrage, hvornår den vil involvere den eneste demokratisk valgte EU-institution i udviklingen af sådanne forslag. Mere bekymrende er det, at Kommissionen og Eurocontrol forsøger at tilegne sig 60 % af stemmerne i bestyrelsen.
<P>
SESAR-projektet bør ledes af branchen, ikke af bureaukrater. Vi kan ikke forvente, at industrien skal betale for udviklingen af et projekt, når den kun får begrænset kontrol over ledelsen af det. Derfor har jeg og medordføreren fra det korresponderende udvalg på vegne af vores gruppe fremsat et ændringsforslag for at begrænse stemmeretten med det formål at give industrien og tjenesteyderne inden for luftnavigation et incitament til at være med fra starten.
<P>
SESAR-projektet kan være med til at forme fremtiden for luftfarten i Europa. Det kan være en positiv forandringskraft, hvis det får støtte fra alle aktører i sektorerne på en retfærdig og ligelig basis. Jeg opfordrer derfor Parlamentet til at støtte vores ændringsforslag for at give dette vigtige projekt den retning, det har brug for.
<SPEAKER ID="042" NAME="Reinhard Rack" LANGUAGE="DE">
Hr. formand! Vi får mere trafik i de kommende år, til lands, til vands og især i luften. Mere trafik betyder flere og nye problemer. Den stigende mængde skal håndteres, de dermed forbundne miljø- og sundhedsspørgsmål skal løses på en tilfredsstillende måde, og det kommer alt sammen til at koste mange penge.
<P>
Til de omtalte spørgsmål skal vi først og fremmest bruge intelligente løsninger, nye teknologier og en bedre logistik. Disse spørgsmål bør vi faktisk koncentrere os om allerede i dag. Så langt er vi desværre ikke kommet endnu. Men der er dog noget på vej - jeg tænker på Galileo. Men endnu koncentrerer vi os om det forberedende arbejde. Hvordan skal vi strukturere forvaltningsorganet? Hvad stiller vi op med Eurocontrol? Hvordan involverer vi erhvervslivet i vores projekt? Og mange andre spørgsmål.
<P>
Med hensyn til partnerskabet mellem den offentlige og den private sektor (PPP) vil jeg gerne komme med et par manende ord. Vi diskuterer og fokuserer på eventuelle interessekonflikter. Det er rigtigt og vigtigt. Men vi bør gør gøre meget mere for at opnå, at erhvervet virkelig engagerer sig i vores projekt. De hidtidige erfaringer med PPP-modellerne har i hvert fald ikke været nogen rigtig succes, næsten uden undtagelse. Jeg henviser - fordi vi om få uger starter efterfølgerprogrammet - til Marco Polo som en undtagelse. Her fandt vi den rigtige blanding mellem incitamenter for erhvervslivet og en tilsvarende involvering af de offentlige interesser. Det bør vi også koncentrere os om denne gang, mere end hidtil.
<P>
I øvrigt takker jeg de to ordførere varmt for deres arbejde, og jeg håber, at vi trods spørgsmålet om medbestemmelse eller kun sekundær inddragelse af Europa-Parlamentet styrer koncentreret og i fællesskab mod vores mål. Måske vil det også lykkes at holde tidsplanerne lidt strammere. Det ville være rigtig, rigtig godt for sagen.
<SPEAKER ID="043" NAME="Britta Thomsen">
for PSE-Gruppen. - Hr. formand! Jeg vil gerne takke ordføreren for hendes store arbejde med betænkningen om et fælles europæisk lufttrafikstyringssystem, SESAR. Jeg er enig i, at der er behov for at udvikle en ny generation af det europæiske luftfartsystem, således at vi kan garantere en sikker og flydende lufttrafik de kommende 20 år i Europa. De aktuelle luftkontrolsystemer er forældede og i for høj grad styret af specifikke lokale forhold. De er derfor ikke særlig hensigtsmæssige for en hurtig, økonomisk bæredygtig og pålidelig udvikling af luftfarten i Europa. Og derfor er SESAR grundlæggende et godt initiativ, som vil effektivisere lufttrafikstyringssystemet i Europa. I forhold til de nuværende flyvekontrolsystemer vil SESAR medføre en mere effektiv og sikker transport til en rimelig pris.
<P>
Men når det handler om miljøhensyn, belyser forslaget fra Kommissionen alt for dårligt de udfordringer, som den stigende lufttrafik vil medføre de kommende år i Europa. SESAR skal ikke blot sikre en sikker styring af lufttrafikken, men de miljømæssige fordele skal også være til stede. Jeg kan derfor tilslutte mig de ændringsforslag, hvori det fremhæves, at SESAR skal føre til mere energiefficiente luftruter, som sparer på anvendelsen af brændstof og skåner miljøet.
<P>
Et andet vigtigt område er, at der bliver skabt klarhed over, hvilke udbytte medlemsstaterne får af SESAR, altså ejendomsrettighederne til de materielle og immaterielle formuegenstande, som skabes gennem SESAR-fællesforetagendet. Der eksisterer på nuværende tidspunkt uklarhed om, hvad der skal ske med ejendomsrettighederne til de værdier, der bliver produceret gennem SESARs fællesforetagende, når ejerskabet af SESAR engang overgår til industrien. Det er derfor af yderste nødvendighed, at de konstituerende medlemmer løbende har adgang til den viden og de værdier, der skabes gennem SESAR til egen og ikkekommerciel produktudvikling. Vi skulle jo nødig ende i en situation, hvor alle medlemslandene har standardiseret teknologien i et europæisk lufttrafikstyringssystem, mens det samtidigt er et privat foretagende, der ejer rettighederne til denne teknologi.
<P>
Jeg takker endnu en gang for fru Hennicot-Schoepges betænkning og håber, at vi ved fælles anstrengelser kan søsætte SESAR inden for den planlagte tidsramme.
<SPEAKER ID="044" NAME="Fiona Hall" LANGUAGE="EN">
Hr. formand! Jeg vil gerne takke ordføreren for hendes arbejde. Vi har behov for et lufttrafikstyringssystem af en ny generation for Europa for at forbedre sikkerheden i lufttrafikken og de miljømæssige aspekter. SESAR vil give det, som de forældede og fragmenterede nuværende teknologier til lufttrafikkontrol ikke kan.
<P>
Fællesforetagendet SESAR skal etableres nu på en måde, så vi undgår unødvendige problemer og forsinkelser i det videre forløb. Modellen med et offentlig-privat projekt er stadig meget ny, og jeg håber, at Kommissionen vil være ærlig og gennemsigtig med hensyn til erfaringerne fra fællesforetagendet Galileo. Fællesforetagendet SESAR skal evalueres jævnligt for at sikre, at de begyndervanskeligheder, man oplevede med Galileo, ikke bliver gentaget.
<P>
Parlamentet og Rådet bør holdes informeret og bør høres om spørgsmål som optagelse af nye medlemmer og udpegelse af den administrerende direktør. Det var et stærkt ønske i udvalget, at udpegelsen af den administrerende direktør skulle ske efter en åben konkurrence og ud fra kriterier om kompetence og erfaring. Det bør under ingen omstændigheder være en politisk udnævnelse eller et "ben".
<P>
Udvalget har også understreget, at Eurocontrol fortsat er meget vigtig. Det er afgørende at inddrage Eurocontrol på grund af dets erfaring og ekspertise.
<P>
Endelig er jeg i spørgsmålet om, hvor fællesforetagendet skal placeres, enig i Kommissionens oprindelige forslag om, at det af praktiske årsager bør være i Bruxelles. Hvis man begynder at diskutere placeringen, vil det medføre et unødvendigt tidsspilde, og det kan risikere at forlænge etableringsfasen for fællesforetagendet. Det vil nok gøre indtryk på de medlemmer, som ærgrer sig over den tid, de penge og den energi, der går til spilde, fordi man ikke permanent har placeret Parlamentet i Bruxelles.
<SPEAKER ID="045" NAME="Eva Lichtenberger" LANGUAGE="DE">
Hr. formand, hr. kommissær, mine damer og herrer! SESAR kan, hvis det bliver håndteret godt og træder i kraft så hurtigt som muligt, yde et relevant bidrag til at begrænse skadelige klimagasser. Gennem et godt samarbejde med vejrtjenesterne og tilsvarende styring af flyvehøjde og flyvehastighed kan man forhindre ventetider over byer samt kondensstriber, som ifølge de seneste forskningsresultater også er med til at skabe klimaproblemer.
<P>
Hvis systemet skal fungere effektivt, er det en forudsætning at skabe gode luftrumsblokke, som kan bidrage til at spare brændstof. Desværre går dette arbejde meget, meget langsomt. Østrig må også gøre noget på dette område, ligesom dets naboer mod nord og øst.
<P>
Med hensyn til organisationsformen, som var et vigtigt diskussionspunkt i vores udvalg, så må Eurocontrol efter min mening under ingen omstændigheder presses ud. Det skal være et centralt element at varetage offentlighedens interesser - og de omfatter f.eks. klimabeskyttelse, må efter vores opfattelse omfatte klimabeskyttelse - og det er Eurocontrol nok bedre egnet til end blot industriens stemmer alene. Industriens deltagelse på dette område kan også sikres på andre måder.
<SPEAKER ID="046" NAME="Jaromír Kohlíček">
for GUE/NGL-Gruppen. - (CS) Hr. formand, mine damer og herrer! Flytrafikken over Europa er begyndt at møde begrænsninger som følge af den store koncentration af lufthavne og behovet for at håndtere stadig flere starter og landinger. Nogle af disse problemer er allerede blevet løst ved hjælp af ICAO's aftale og anden lovgivning på forskellige niveauer. Spørgsmålet om flytrafikken bliver primært løst ved hjælp af en international aftale om styring af flytrafikken i middelhøjde over Centraleuropa, som endnu ikke er gennemført fuldt ud. SESAR-programmet forventes at bane vejen for betydelige fremskridt i denne sag.
<P>
Jeg vil gerne benytte lejligheden til at rejse to spørgsmål. Det første gælder finansieringen af projekterne. Jeg tror, vi skal være forsigtige med at bruge privat kapital, fordi der er tale om et centralt projekt på dette område. Efter min mening er det vigtigt, at hovedparten af midlerne ikke kommer fra den private sektor. Midlerne bør i stedet komme fra Eurocontrol og fra EU-budgettet.
<P>
Et andet vigtigt spørgsmål, som endnu ikke er løst, er definitionen af de dele af flåden, som det nye lufttrafiksystem skal gælde for. Spørgsmålet om at skelne mellem flyvemaskiner og ultralette fly er fortsat uløst. Der gælder en anden klassifikation i Europa end i USA. Jeg vil derfor anbefale, at den afgørende faktor bliver defineret i fællesforetagendets vedtægt som en vægtgrænse på 600 kg. Jeg tror, at en sådan harmonisering af definitionen vil være gavnlig for de fremtidige forhandlinger både om lufttrafik og om lufttransport generelt. Sammenfattende vil jeg gerne sige, at min gruppe støtter SESAR-projektet varmt.
<SPEAKER ID="047" NAME="Mieczysław Edmund Janowski">
for UEN-Gruppen. - (PL) Hr. formand! Jeg vil gerne takke ordføreren for hendes arbejde. Problemerne i lufttrafikken, som i øjeblikket vokser med omkring 5 % om året, kræver en løsning, som er hurtig, omfattende og effektiv, men som samtidig tager højde for det langsigtede perspektiv. Hvis ikke de nødvendige skridt bliver taget med det samme, vil Europas luftrum snart være helt fastlåst. Derfor er det godt, at vi gennemfører fællesforetagendet SESAR, som skal sørge for lufttrafikstyring og sikker operation i de europæiske lufthavne. Det glæder mig at høre, at initiativerne vil gøre forbindelserne mere præcise og sikre og samtidig have en positiv effekt på miljøet.
<P>
Dette projekt forventes at skabe job til mange højtkvalificerede mennesker. Samfinansieringen af projektet mellem EU og den private sektor er et meget vigtigt spørgsmål. Jeg håber, projektet bliver vedtaget, for det fortjener at blive gennemført. Det bør imidlertid stimulere kompatible løsninger i andre dele af verden. Vi bør også fortsætte med at lede efter helt nyskabende løsninger, f.eks. luftbårne fordelingscentre.
<SPEAKER ID="048" NAME="Georgios Karatzaferis">
for IND/DEM-Gruppen. - (EL) Hr. formand, hr. kommissær! SESAR-projektet er en rigtig god idé, men De bliver imidlertid nødt til at fortælle os noget direkte, som end ikke De ved, nemlig hvor stort et område, det skal dække. Hvor er Europas luftrum på den sydøstlige side? Ved vi det? Vi bliver nødt til at fastlægge dette område. For få måneder siden skød et tyrkisk militærfly et græsk militærfly ned sydvest for Rhodos i europæisk luftrum, mens et passagerfly fra Egypten fløj ovenover inden for øjenkontakt. Kan De forestille Dem, hvad der kunne være sket?
<P>
Så hvordan skal vi fastsætte rækkevidden, når det er det tyrkiske FIR og ikke Nicosia's FIR, der gælder, når man passerer hen over den nordlige del af Cypern, som er medlem af EU. Først må vi fastsætte rækkevidden, og så vil vi hilse SESAR velkommen, som under alle omstændigheder vil gøre det hurtigere for passagererne at rejse. Det er fint med fremskridt i luften, men hvad sker der på jorden, når vi får forsinkelser på halve timer på grund af forskellige flasker, parfumer og lignende, så der ikke er nogen, der tager et ekstra gram deodorant med. Det er alt sammen dumt og latterligt. Hvis man vil afgøre noget ordentligt, så bør man gå gennemgribende til værks.
<SPEAKER ID="049" NAME="Emanuel Jardim Fernandes" AFFILIATION="PSE">
(PT) Hr. formand, hr. kommissær, mine damer og herrer! På grund af dets betydning for vækst i beskæftigelsen og en fordobling af BNP i de kommende to årtier bliver SESAR en af Unionens afgørende prioriteringer og en uomgængelig forudsætning for at kunne møde de næste årtiers udfordringer. Det vil skabe større sikkerhed og smidighed i lufttrafikken i og uden for Europa og forbedre markedets funktion, konkurrenceevnen, miljøindsatsen og den europæiske samhørighed.
<P>
Jeg vil gerne trække nogle vigtige punkter frem. For det første skal retsgrundlaget ikke blot være artikel 161, men dannes af både artikel 161 og artikel 163 for at øge og styrke Parlamentets deltagelse. For det andet bør, som kommissæren nævnte, det private initiativ, erhvervslivet, operatørerne og den videnskabelige ekspertise bestemt have plads i forvaltningsmodellen, men det er afgørende at sikre partnere med større offentlige forpligtelser, Kommissionen og Eurocontrol, en central rolle i både finansieringen og beslutningstagningen, så vi får en så teknologisk effektiv styring af lufttrafikken som muligt, der samtidig ikke belaster skatteborgerne i unødigt omfang.
<SPEAKER ID="050" NAME="Seán Ó Neachtain" AFFILIATION="UEN">
(EN) Hr. formand! EU måtte udvikle dette system for lufttrafikkontrol, som forener de 40 forskellige netværk, der i dag findes i EU, som følge af den forventede vækst i lufttrafikken. Derfor mener jeg, at SESAR-systemet er enormt vigtigt, og jeg ønsker de to ordførere tillykke med deres arbejde.
<P>
Som en sidebemærkning vil jeg gerne nævne, at jeg ikke tror, at der vil være mulighed for en aftale om luftrummet mellem EU og USA i den nærmeste fremtid som følge af resultatet af de seneste valg i USA. De europæiske regeringer vil derfor skulle indgå individuelle aftaler med den amerikanske regering på dette område. Faktisk har et medlem af den irske regering givet udtryk for, at det er denne vej, man vil gå for at få en luftfartsaftale på plads.
<P>
Jeg vil også gerne have ført til protokols, at en sådan aftale bør garantere fremtiden for Shannon-lufthavnen i det vestlige Irland i dens nuværende form, da den er et vigtigt økonomisk center i regionen.
<SPEAKER ID="051" NAME="Jacques Barrot">
næstformand i Kommissionen. - (FR) Hr. formand! Jeg vil gerne takke talerne, som alle har vist Parlamentets interesse for SESAR-projektet, som vil have en yderst gavnlig virkning ikke kun på lufttrafikken, men også med hensyn til miljøkvalitet og energibesparelser.
<P>
Jeg vil gerne sige til hr. Bradbourn, at vi har valgt det retsgrundlag, som vi mente var mest velegnet til formålet. Målet er at etablere et fællesforetagende, som skal styre et teknologisk forsknings- og udviklingsprogram. Retsgrundlaget er traktatens artikel 171, som hr. Fernandez lige sagde, og dette er blevet bekræftet af Parlamentets Retsudvalg og af Kommissionen.
<P>
Jeg vil gerne fremhæve hr. Racks bemærkning om, at dette er et eksempel på et godt offentlig-privat partnerskab (PPP), med støtte ikke kun fra Eurocontrol - noget, som De insisterede på - men også fra den samlede lufttransportindustri, som naturligvis især vil få gavn af projektet og derfor er meget interesseret i at få det i gang. Selv om denne procedure indebærer høring af Parlamentet og ikke fælles beslutningstagning, siger det sig selv, hr. formand, at jeg vil sørge for at holde Parlamentet løbende ajour på en yderst gennemsigtig måde. Som ordføreren fru Hennicot-Schoepges understregede, skal vi naturligvis gøre alt for at undgå forsinkelser af programmet.
<P>
Det var det, jeg gerne ville sige. Jeg vil gerne takke Parlamentet for den uvurderlige støtte, det har givet os i gennemførelsen af dette projekt, der - som jeg sagde tidligere - vil give EU det bedst mulige lufttrafikstyringssystem.
<SPEAKER ID="052" NAME="Formanden">
Forhandlingen er afsluttet.
<P>
Afstemningen finder sted i dag kl. 11.30.
