<CHAPTER ID="026">
Udfordringer i forbindelse med olieforsyningen (kortfattet forelæggelse) 
<SPEAKER ID="223" NAME="Formanden">
Næste punkt på dagsordenen er en kortfattet forelæggelse af betænkning af hr. Reul på vegne af Udvalget om Industri, Forskning og Energi om mulige løsninger på udfordringerne i forbindelse med olieforsyningen.
<SPEAKER ID="224" NAME="Herbert Reul" LANGUAGE="DE">
Hr. formand, mine damer og herrer! I denne betænkning om olieforsyning appellerer jeg til, og det blev også vedtaget i udvalget, at der lægges vægt på oliens betydning for den europæiske energiforsyning i fremtiden. Olie vil helt klart stadig være en vigtig primær energikilde i EU selv på mellemlang og lang sigt.
<P>
Vi har oplevet en markant stigning i efterspørgslen som følge af den økonomiske vækst og befolkningstilvæksten og også ønsket om individuel mobilitet. I de seneste måneder og år har vi på forskellig vis bekymret os over, hvilket der i vid udstrækning også fokuseres på i betænkningen, det logiske spørgsmål, der rejser sig om, hvordan forbruget mindskes, og efterspørgslen reduceres. Hvordan kan vi mindske vores forbrug eller dække det med andre energikilder også?
<P>
Denne betænkning søger at gøre opmærksom på den kendsgerning, at vi politikere bør overveje, hvorvidt og hvordan ressourcerne, dvs. udbudssiden, kan øges, og hvad der i den henseende kan gøres. Tre eller fire punkter nævnes i den henseende. For det første er der brug for massive investeringer for at producere og udnytte den tilgængelige olie. 350 mia. USD om året er det tal, der altid angives i den forbindelse.
<P>
For det andet skal det påpeges, at vi bør være mere aktive på området for teknologiske innovationer. Vi bør også overveje, hvordan vi kan udnytte alle de tilgængelige reserver så effektivt som muligt. Det henleder ikke blot opmærksomheden på spørgsmålet om teknologi og udnyttelse af landområder, men naturligvis også meget hurtigt på udenrigspolitiske hensyn. Også i den forbindelse søger betænkningen i et antal punkter, som jeg ikke udtømmende kan angive her, at gøre det klart, at vi bør gøre en større indsats for at udnytte ikke-konventionelle olieressourcer kommercielt. Det kan bidrage til diversificering, være et svar på spørgsmålet om, hvordan transportruterne også kan ændres, og rejse spørgsmålet om, hvordan udenrigspolitik kan bidrage til at styrke forbindelserne og den indbyrdes afhængighed og tillid mellem Den Europæiske Union og de olieproducerende lande.
<P>
Betænkningen forsøger ikke at finde et svar på alle olierelaterede spørgsmål, men søger at se nærmere på en række emner, der indtil videre ikke har været sat i centrum. Der ses bort fra alle spørgsmål om energieffektivitet og energibesparelse, ikke fordi de ikke er vigtige, men fordi de behandles i andre tekster. Der bør i den forbindelse rejses en række nye spørgsmål - vi bør endda overveje, om teknologiområdet f.eks. får tilført nok nyt blod i form af unge, der er parate til at give sig i kast med dette område og søge nye løsninger.
<P>
Det var en kort sammenfatning af betænkningens indhold.
<SPEAKER ID="225" NAME="Jacques Barrot">
næstformand i Kommissionen. - (FR) Hr. formand! Jeg vil gerne på vegne af Kommissionen takke hr. Reul for at have udarbejdet betænkningen om mulige løsninger på udfordringerne i forbindelse med olieforsyningen. Jeg vil også gerne takke de medlemmer i de forskellige udvalg, der har fremsat deres synspunkter til emnet, for deres værdifulde bidrag til denne vigtige debat.
<P>
De økonomiske forhold har ændret sig meget siden Kommissionens meddelelse af juni 2008 med titlen "Tackling af de højere oliepriser". Dengang steg oliepriserne til 140 USD pr. tønde, hvilket havde en betydelig indvirkning på den generelle økonomi og private i Den Europæiske Union. Siden da er oliepriserne faldet med godt 100 USD til under 40 USD pr. tønde.
<P>
Den analyse, som Kommissionen dengang foretog, er dog fortsat relevant for de strukturelle betingelser på oliemarkederne, verdens energiefterspørgsel på mellemlang og lang sigt og betydningen af EU's politikker for energi og klimaændringer. Alle disse faktorer vil ændre vores produktions- og forbrugsformer og vores adfærd.
<P>
Mange af disse spørgsmål blev nøje drøftet i den anden strategiske analyse af energipolitikken, der blev vedtaget i november 2008, og som ved andre lejligheder er blevet drøftet i Parlamentet. Derudover var Rådets og Europa-Parlamentets vedtagelse af energi- og klimaændringspakken i december 2008 et stort skridt i retning af en resolut handling vedrørende vores fremtidige energibehov, navnlig med fastsættelsen af målet om, at vedvarende energikilder skal udgøre 20 % af det samlede energiforbrug inden 2020.
<P>
Kommissionen hilser de fleste af de punkter, som hr. Reul fremsætter i sin betænkning, velkommen. Vi bemærker støtten til nye investeringer i alternative energikilder, såsom vedvarende energi, og prioriteringen af energieffektive varer og tjenesteydelser. Disse aspekter blev gjort gældende af Kommissionen i den europæiske økonomiske genopretningsplan.
<P>
Vi bifalder selvfølgelig vigtigheden af at intensivere dialogen med produktionslandene for at finde pragmatiske løsninger til de problemer, vi står over for. I betragtning af den stigende forbindelse mellem energi- og udenrigspolitik og behovet for at sikre energisikkerheden er det klart, at de gode forbindelser til de olieproducerende lande må fremmes for at gøre de internationale markeders funktion mere forudsigelig.
<P>
Spørgsmålet om gennemsigtighed vedrørende oliereserver skal i den forbindelse rejses. Hvad angår gennemsigtigheden af olielagre, blev spørgsmålet bragt på bane under den anden strategiske analyse. I den forbindelse bliver der i øjeblikket set nærmere på muligheden for en ugentlig offentliggørelse af oplysninger om kommercielle lagre.
<P>
Med hensyn til energibesparelse og diversificering af kilderne noterer vi de fremførte argumenter om energisparepotentialet inden for byggesektoren, og vi afventer med spænding konklusionen af drøftelserne om en opdatering af direktivet om bygningers energimæssige ydeevne.
<P>
Hvad angår de afsnit, der handler om behovet for en diversificering af energikilder i transportsektoren og udnyttelse af potentialet for energieffektive køretøjer, noterer jeg, at genopretningsplanen omfatter et initiativ om grønne biler.
<P>
Jeg vil afslutningsvist henlede Deres opmærksomhed på Kommissionens vilje til yderligere at udarbejde tiltag inden for alle de spørgsmål, der er blevet rejst vedrørende oliepriser. Disse spørgsmål er en del af de generelle politikker om energi, klima og forskning.
<P>
Vi vil med glæde fortsætte samarbejdet med Europa-Parlamentet på alle disse områder, og jeg takker endnu engang hr. Reul for at have tilvejebragt oplysninger og forklaringer, som kommer til at udgøre en meget værdifuld vejledning for vores fremtidige energipolitik.
<SPEAKER ID="226" NAME="Formanden">
Forhandlingen er afsluttet.
<P>
Afstemningen finder sted på onsdag.
<P>
Skriftlige erklæringer (artikel 142)
<SPEAKER ID="227" NAME="Constantin Dumitriu  " LANGUAGE="RO">
Hr. Reuls betænkning er ekstrem vigtig i forbindelse med den nuværende økonomiske krise og de udfordringer, der knytter sig til klimaændringerne.
<P>
Som medlem af Udvalget om Landbrug og Udvikling af Landdistrikter har jeg konsekvent støttet det synspunkt, at vi ikke må undervurdere vigtigheden af at investere i ren teknologi og vedvarende energi som løsninger, der kan mindske olieafhængigheden, nedbringe kulstofemissionerne og ikke mindst skabe nye arbejdspladser og stimulere den økonomiske vækst.
<P>
Jeg bifalder den kendsgerning, at biobrændstoffer også nævnes i betænkningen som en energikilde, der ikke er blevet tilstrækkeligt udnyttet, og jeg håber, at Europa-Kommissionen vil tage hensyn til anbefalingen om at lette markedsadgangen for disse brændstoffer. Anvendelsen af biobrændstoffer er et bæredygtigt økonomisk og socialt alternativ til landdistriktsudviklingen og miljøbeskyttelsen.
<P>
Samtidig glæder jeg mig over den større opmærksomhed, der er omkring energieffektive bygninger, hvilket indgår som en prioritet i den europæiske økonomiske genopretningsplan, og som nævnes i hr. Reuls betænkning som en løsning, der kan sænke efterspørgslen efter fossile energikilder. Energieffektivitet har også den fordel, at den reducerer forbrugernes regninger på et tidspunkt, hvor den økonomiske krise har en stadigt større negativ indvirkning på dem.
<SPEAKER ID="992" NAME="Anni Podimata  " AFFILIATION="PSE">
skriftlig. - (EL) Den Europæiske Union har nu mere end nogensinde brug for en fælles europæisk energipolitik, der fremmer energisikkerhed og energisolidaritet, og som samtidig støtter bæredygtige energivalg. Olie er i dag den vigtigste energikilde i Europa, hvilket fortrinsvist skyldes den udbredte anvendelse af olie i transportsektoren. Til illustration heraf er det blevet fastslået, at EU's olieafhængighed i 2030 forventes at nå op på 95 %. Vi kan ikke ignorere den kendsgerning, at importen hovedsageligt kommer fra lande, der er politisk ustabile, og derfor ikke kan betragtes som sikker.
<P>
Desuden står Europa i dag over for tre udfordringer, den finansielle, den energimæssige og den miljømæssige udfordring, hvilket uvægerligt begrænser vores valgmuligheder. Olie er en forældet kilde. Udgifterne til olie er fordoblet siden 2005, oliepriserne varierer konstant, og olie er forbundet med høje CO2-emissioner. En nyorientering af energipolitikken er derfor den eneste vej frem. Det er ikke en løsning at støtte atomenergi eller nye miner i Afrika. Løsningen er at støtte europæiske og nationale foranstaltninger til fremme af energieffektivitet og investere i projekter, der gør brug af vedvarende energikilder.
