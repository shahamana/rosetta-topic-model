<CHAPTER ID="005">
Erklæringer fra formanden
<SPEAKER ID="009" NAME="Formanden">
I dag for en uge siden, den 26. november, fandt der en dramatisk serie koordinerede terrorangreb sted i Mumbai i Indien. Ifølge det indiske indenrigsministerium mistede næsten 190 mennesker, heraf 22 udlændinge, livet som følge af disse frygtelige attentater. 200 mennesker blev såret under attentaterne, og det er stadig usikkert, om mange af dem vil overleve.
<P>
På Europa-Parlamentets vegne vil jeg gerne give udtryk for min harme over disse afskyelige attentater på uskyldige mennesker og erklære min dybeste medfølelse med de pårørende til alle dem, som blev dræbt.
<P>
Jeg vil også gerne over for dem, der blev såret under attentaterne, og deres pårørende erklære vores støtte og dybe medfølelse.
<P>
Europa-Parlamentet fordømmer på det skarpeste disse terrorhandlinger og vil gerne vise sin solidaritet med Indien, den indiske befolkning og de indiske myndigheder i denne sorgens tid. I dag føler vi os alle som indere.
<P>
Terrorisme er et direkte angreb på friheden, menneskerettighederne og demokratiet. Terrorisme er et forsøg på gennem vilkårlig vold at ødelægge vores værdier - værdier, som forener os i EU og i vores medlemsstater.
<P>
De ved, at en delegation fra Europa-Parlamentets Udvalg om International Handel var i Mumbai nøjagtigt på det tidspunkt, hvor attentaterne fandt sted.
<P>
Midt i al sorgen over de tragiske attentater vil vi ikke desto mindre gerne udtrykke vores glæde og lettelse over, at alle deltagerne i denne parlamentsdelegations rejse er kommet helskindet hjem, fordi nogle af dem befandt sig på de pågældende hoteller, da attentaterne fandt sted, og de var i direkte livsfare.
<P>
Jeg ønsker Dem alle velkommen tilbage til Bruxelles.
<P>
I særdeleshed vil jeg gerne byde følgende medlemmer velkommen iblandt os: Ignasi Guardans, som ledede delegationen, Daniel Caspary, Béla Glattfelder, Syed Kamall, Sajjad Karim, Erika Mann, Jan Tadeusz Masiel og Mia De Vits. Det er vidunderligt, at De alle er her igen.
<P>
(Bifald)
<P>
Jeg er også glad for, at følgende medlemmer af Europa-Parlamentet er iblandt os igen, og jeg byder dem lige så varmt velkommen: Alberto Rodas, Christopher Ford, Levente Csaszi og Vladymyr Dedobbeleer, medlemmerne af de politiske grupper Arielle Rouby og Barbara Melis samt tolkene Vincent Capet fra Europa-Parlamentet og de to freelancetolke Karen Twidle og Michael Hill.
<P>
(Bifald)
<P>
Vi er alle lettede over, at De i det store og hele har det godt, og jeg håber, at De også psykisk snart kan komme over denne frygtelige oplevelse.
<P>
Jeg vil særlig takke og udtrykke min anerkendelse af de mennesker i Indien, som tilbød Dem beskyttelse og hjælp til trods for den usikre lokale situation.
<P>
Jeg vil også takke konsulaterne i de EU-medlemsstater, som helt i de europæiske traktaters bogstav og ånd udviste solidaritet ved at tilbyde Dem hjælp i en nødsituation.
<P>
Jeg vil gerne minde Dem om, at alle EU-borgere, hvis hjemland ikke har nogen lokal repræsentation - som i dette tilfælde i Mumbai - kan kontakte enhver anden medlemsstats konsulat. Sådanne situationer udgør det ægte udtryk for en konkret solidaritet mellem borgerne i EU.
<P>
(Bifald)
<P>
I dag går vores tanker imidlertid frem for alt til ofrene for attentaterne i Indien og til deres pårørende. Deres død og de forhold, som førte dertil, er forbrydelser, som under alle omstændigheder er uacceptable.
<P>
Terrorhandlinger - uanset hvor de begås, og hvem der begår dem - skal vi reagere på med beslutsomme og solidariske handlinger. EU opfordres til sammen med det internationale samfund at bekæmpe terrorisme i enhver form.
<P>
Her baserer vi os på vores retsstatsprincipper. Kampen mod terrorisme må kun føres i overensstemmelse med de værdier, som vi forsvarer.
<P>

<P>
Jeg har netop hørt den frygtelige nyhed om, at en 70-årig forretningsmand, hr. Ignacio Uría Mendizabal, for mindre end en time siden blev myrdet - angiveligt af ETA, men det er endnu ikke bekræftet - i den spanske by Azpeitia i Baskerlandet.
<P>
Jeg vil gerne fordømme dette terrorangreb og udtrykke min dybe sorg og dybeste medfølelse med hr. Urías familie og venner. Jeg ønsker også at udtrykke min solidaritet med den spanske befolkning, dens myndigheder og dens demokratiske institutioner.
<P>
Jeg vil bede Dem om at rejse Dem for at mindes ofrene i Mumbai og de myrdede EU-borgere i Spanien.
<P>
(Parlamentet iagttog stående et minuts stilhed)
<P>

<P>
Mange af Dem bærer i disse dage den lille røde sløjfe. Den markerede mandag den 1. december 2008 den 20. Verdens Aids-dag.
<P>
Aids og hiv er en frygtelig sygdom, som omkring 7 000 mennesker over hele verden smittes med hver dag - uden at de ved det. Værst ramt er Afrika, hvor 33 mio. mennesker allerede er smittet med hiv.
<P>
Men også i Europa er der hver dag mennesker, som smittes med virussen. Ifølge officielle tal fra Verdenssundhedsorganisationen WHO blev der mellem 1999 og 2006 konstateret mere end 800 000 nye tilfælde i Europa - heraf knap 270 000 i EU-medlemsstaterne.
<P>
Mindst en tiendedel af dem, der lige er blevet inficeret, er under 25 år. Dette understreger, at det er tvingende nødvendigt at styrke oplysnings- og forebyggelseskampagnerne og tilbyde frivillige - og anonyme - test.
<P>
Vi må forpligte os politisk til at øge midlerne til bekæmpelse af denne sygdom og træffe foranstaltninger for at påvise sygdommen tidligt og dermed yde pleje og behandling så tidligt som muligt.
<P>
På Europa-Parlamentets vegne vil jeg gerne udtrykkeligt anmode medlemsstaterne om at træffe foranstaltninger for at forhindre enhver diskriminering og stigmatisering af dem, der er inficerede.
<P>
(Bifald)
