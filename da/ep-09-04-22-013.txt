<CHAPTER ID="013">
Passagerrettigheder ved sørejser eller rejser på indre vandveje - Buspassagerers rettigheder (forhandling)
<SPEAKER ID="364" NAME="Formanden">
Næste punkt på dagsordenen er forhandling under ét om følgende betænkninger:
<P>
betænkning af Michel Teychenné for Transport- og Turismeudvalget om forslag til Europa-Parlamentets og Rådets forordning om passagerers rettigheder ved sørejser og rejser på indre vandveje og om ændring af forordning (EF) nr. 2006/2004 om samarbejde mellem nationale myndigheder med ansvar for håndhævelse af lovgivningen om forbrugerbeskyttelse - C6-0476/2008 - og
<P>
betænkning af Gabriele Albertini for Transport- og Turismeudvalget om forslag til Europa-Parlamentets og Rådets forordning om buspassagerers rettigheder og om ændring af forordning (EF) nr. 2006/2004 om samarbejde mellem nationale myndigheder med ansvar for håndhævelse af lovgivning om forbrugerbeskyttelse - C6-0469/2008 -.
<SPEAKER ID="365" NAME="Michel Teychenné">
ordfører. - (FR) Hr. formand, hr. Antonio Tajani, mine damer og herrer! De to principper, der siden begyndelsen af processen har været en rettesnor i mit arbejde, har været at sikre, at de forskellige transportformer er mere jævnbyrdige, når det gælder passagerernes rettigheder - hvilket er et mål, som Kommissionen og Parlamentet selv har fastlagt - og at sikre, at disse rettigheder omhandles tydeligt i teksten. I sidstnævnte tilfælde er der lagt særlig vægt på bevægelseshæmmede, da søtransportsektoren faktisk var noget bagefter med hensyn til disse menneskers rettigheder.
<P>
Den generelle ånd i teksten er, at mennesker skal kunne rejse i Europa uden at være underlagt de pågældende virksomheders forgodtbefindende og skal kunne kræve et minimumsniveau af information, og at bevægelseshæmmede skal nyde godt af den samme kvalitet af rettigheder som andre europæiske borgere, uden at de straffes igen.
<P>
Indholdet af den version, som blev vedtaget i udvalget den 31. marts, er tilsyneladende acceptabelt for alle. Det skyldes for det første, at de bevægelseshæmmedes rettigheder styrkes. Hvis denne tekst vedtages, vil det ikke længere være tilladt at afvise at befordre personer på grund af deres handicap, medmindre ombordstigningsforholdene, hensynet til deres værdighed og fartøjets tekniske elementer kræver det. Der skal endvidere ydes hjælp til bevægelseshæmmede, og det skal ske fra tidspunktet for reservationen. Takket være internettet er der behov for returrejser og officiel information. Dette er derfor omhandlet i teksten.
<P>
Endelig skal informationer om passagerers rettigheder standardiseres og udleveres i tilgængelige former, som det i dag sker i jernbane- og luftfartssektoren.
<P>
Hvad angår alle passagerers rettigheder, var det efter vores mening vigtigt, at reglerne om kompensation i tilfælde af problemer også blev harmoniseret på et højere niveau, sådan som det sker i luftfartssektoren. Som følge heraf kan passagerer, der udsættes for forsinkelser og aflysninger, opnå helt op til fuld refusion, idet der fastlægges en skala af refusioner ud fra de opståede problemer.
<P>
Information skal være klar og tilgængelig, hvilket ofte er et problem i transportsektoren. Vi ser det hele tiden: Passagererne modtager ikke tilstrækkelig information. De ved ikke, hvorfor skibet - i dette tilfælde, men det kunne lige så godt være toget eller flyet - ikke afgår, eller hvorfor der er forsinkelser, og vi ønsker at forbedre disse metoder til formidling af information.
<P>
Endelig skal håndteringen af klager organiseres bedre. At indgive en klage i tilfælde af problemer er en kompliceret sag, og teksten er udformet med henblik på at forenkle proceduren, både på medlemsstatsniveau og for individuelle borgere.
<P>
Rollen for de nationale organer, der skal administrere klager, er også omhandlet, og den er blevet præciseret.
<P>
Endelig udelades transporttjenester i byområder og forstæder - jeg henviser i denne forbindelse til hr. Albertinis elskede vaporettoer i Italien, i Venedig - fra denne tekst, da de ikke betegnes som omfattende transporttjenester.
<P>
Nu vil jeg gå videre til krydstogter og deres plads i denne tekst: Jeg vil minde Dem om, at krydstogter er en særdeles vigtig ferieform i dag, og at deres målgruppe omfatter både ældre og handicappede. Derfor er krydstogter naturligvis integreret i denne tekst, ikke kun med reference til direktivet om pakkerejser, som teksten er baseret på, og som er et direktiv fra 1991, men også med en forsikring om, at forbrugere behandles ens.
<P>
Der er indføjet en definition af force majeure - som repræsenterer grunde til en mulig afvisning af transport - og vi har i denne forbindelse arbejdet på et konsensusændringsforslag, som vi har udarbejdet i fællesskab. Jeg vil dog minde Dem om, at Domstolen i forbindelse med luftfartssektoren ofte har skullet træffe afgørelser i tilfælde, hvor force majeure ikke har været tilstrækkelig defineret. I denne tekst har vi derfor forsøgt at tage højde for problemer i forbindelse med søtransport. Jeg henviser til tidevandsforhold, vind og storme, som er normale forhold i forbindelse med søtransport, og som skal overvejes.
<P>
Endelig er også havnenes forpligtelse til at yde hjælp blevet drøftet. Dette er en tekst om passagerers rettigheder. Det er ikke en tekst ...
<P>
(Formanden anmodede taleren om at afslutte)
<P>
... og dette er dermed resultatet af teksten, idet der er gennemført voldgift mellem havnene og transportørerne. Jeg ved, at hr. Georg Jarzembowski vil fremsætte ændringsforslag, og jeg vil besvare dem i løbet af de to minutter, jeg har tilbage.
<SPEAKER ID="366" NAME="Gabriele Albertini" LANGUAGE="IT">
Hr. formand, mine damer og herrer! Med vedtagelsen af lovgivningen om fly- og jernbanetransport, hr. Michel Teychennés betænkning om passagerrettigheder ved sørejser eller rejser på indre vandveje og dette forslag om buspassagerers rettigheder færdiggør EU den lovgivningsmæssige ramme for alle transportformer.
<P>
I forbindelse med udformningen af denne forordning skulle vi ramme en balance mellem to tilgange: Den første vedrører ens betingelser for alle transportformer, som sikrer, at de forskellige transportformer kan konkurrere under lige vilkår og med lige muligheder, samtidig med at passagererne nyder et højt niveau af beskyttelse, uanset hvilken transportform de vælger.
<P>
Den anden tilgang afspejler de forskellige karakteristika ved hver transportform og omhandler deres særlige kendetegn. Ved bustransport skal vi f.eks. se på administrationen af ansvaret for forsinkelser, mens vi ved vejtransport skal se på ulykker, overbelastning osv., hvilket ikke gælder for jernbanetransport, hvor der anvendes en dedikeret rute.
<P>
Jeg vil også tale om to modstridende punkter, som vi - efter min mening med held - har forsøgt at afbalancere. Det egentlige formål med denne forordning er at styrke passagerernes rettigheder, men vejtransportsektoren består primært af små og mellemstore virksomheder, der har brug for tid og ressourcer til at tilpasse sig de nye krav, og som i lighed med andre sektorer oplever vanskeligheder under den økonomiske krise.
<P>
Vi er nu kommet til Parlamentets ændringsforslag, og jeg vil takke mine kolleger for de væsentlige bidrag, de har ydet til forordningens tekst, og for deres fremragende samarbejde. Transport- og Turismeudvalget har allerede udført størstedelen af arbejdet i forbindelse med denne førstebehandling i Parlamentet, så Parlamentet nu kun skal afklare det retlige sprog.
<P>
På vegne af min gruppe har jeg kun fremsat tre yderligere ændringsforslag inden afstemningen i morgen. Lad mig beskrive dem kort: Ændringsforslag 73 er en simpel sproglig præcisering, og ændringsforslag 82 fastlægger et loft for det erstatningsansvar, der er omhandlet i den foreslåede forordnings artikel 6, stk. 3. Hvad angår anvendelsesområdet for teksten i det ændringsforslag, som Transportudvalget har vedtaget, er alle grupper enige om at medtage regional transport. Hvad angår transporttjenester i byområder og forstæder, skal vi i morgen stemme om to centrale tekster.
<P>
Som ordfører tilslutter jeg mig ændringsforslag 80 om udeladelse af lokal transport, som min gruppe har fremsat, men jeg støtter også ændringsforslag 81, som giver medlemsstaterne ret til at undtage lokal transport, hvis de garanterer passagererne rettigheder på samme niveau som det niveau, der er fastlast i forordningen.
<P>
Vi har efter min mening udformet en tekst, der danner et godt udgangspunkt for trepartsdrøftelserne med Rådet og Kommissionen. Jeg ønsker derfor det tjekkiske formandskab og Sverige, som herefter overtager formandskabet for EU, held og lykke i deres arbejde med passagerrettigheder, og jeg håber naturligvis, at jeg kan bidrage til de efterfølgende faser i vedtagelsen af denne forordning i den næste valgperiode.
<SPEAKER ID="367" NAME="Pavel Svoboda">
formand for Rådet. - (CS) Mine damer og herrer! I morgen skal De stemme om ændringsforslagene til de to forslag fra Kommissionen om beskyttelse af buspassagerers rettigheder og passagerrettigheder ved sørejser eller rejser på indre vandveje.
<P>
Disse er vigtige retsakter, der er af stor interesse for både forbrugerne og transportsektoren. EU vedtog for nylig forordninger af samme type for fly- og jernbanetransport. Det netop fremlagte forslag fra Kommissionen vil fuldende denne retlige ramme. I praksis betyder dette bedre beskyttelse for alle rejsende, navnlig handicappede og bevægelseshæmmede, uanset transportform. Det vil desuden sikre ens vilkår for alle transportområder. Det tjekkiske formandskab glæder sig naturligvis over disse forslag og tillægger dem stor betydning. Jeg tror, vi alle er enige om den målsætning, som EU i de senere år har vedtaget, om styrkelse af passagerernes rettigheder.
<P>
I forbindelse med de ændringsforslag, som Transport- og Turismeudvalget har stemt om, vil jeg især fremhæve to forhold. Det første er, at De lægger stor vægt på handicappedes og bevægelseshæmmedes rettigheder. Vi deler naturligvis Deres synspunkter på dette område, som er særdeles vigtigt, hvis vi ønsker at få vedtaget disse to vigtige retsakter under andenbehandlingen.
<P>
Det andet er, at De har tilstræbt præcis at harmonisere forordningsforslagene i forhold til de eksisterende forordninger om rettigheder for personer, der rejser med forskellige transportformer, og at De meget omhyggeligt har vedtaget forslagene vedrørende de særlige krav i forbindelse med busrejser og sørejser eller rejser på indre vandveje uden at fravige målet om at styrke passagerernes rettigheder. Vi er helt enige i behovet for at tilpasse de retlige bestemmelser til de forskellige transportformers særlige karakteristika. Som vi alle ved, kan vi ikke benytte præcis samme tilgang til de forskellige transportformer. Jernbane- og flytransport har deres egne karakteristika, og det samme gælder bustransport og søtransport eller transport på indre vandveje. Der er enorme forskelle, selv inden for de enkelte kategorier. De drives af store og små virksomheder, og rejserne kan tage flere dage eller blot et par minutter. Vi skal derfor finde en løsning, som kan accepteres af alle, og som beskytter forbrugerne uden at påføre sektoren en unødig administrativ byrde, herunder især de mindre virksomheder på markedet. Dette spørgsmål er især vigtigt i den aktuelle økonomiske situation.
<P>
Vi sætter derfor pris på Deres arbejde med disse spørgsmål. Det udgør et fremragende udgangspunkt. Samtidig er det også for størstepartens vedkommende i overensstemmelse med vores holdning til forslagene. Jeg er overbevist om, at vi kan samarbejde konstruktivt om retlige ordninger, der vil tage hensyn til alle berørte parters interesser, og som samtidig tager hensyn til EU's mål om at forbedre lovgivningsprocessen. Endelig vil jeg især takke ordførerne, hr. Gabriele Albertini og hr. Michel Teychenné, for deres fremragende arbejde og omhyggeligt udformede betænkninger.
<SPEAKER ID="368" NAME="Antonio Tajani">
næstformand for Kommissionen. - (IT) Hr. formand, mine damer og herrer! Det glæder mig altid at se tilbage på mine mange år som medlem af Parlamentet, som betyder, at jeg i endnu højere grad kan værdsætte det arbejde, som Parlamentet har udført i forbindelse med denne forhandling.
<P>
Jeg vil derfor takke hr. Michel Teychenné og hr. Gabriele Albertini for det vigtige bidrag, de yder til beskyttelsen af passagerernes rettigheder inden for alle transportsektorer, fordi behovet for indgreb på områderne for bus- og søtransport repræsenterer et forsøg på at udfylde et hul, der, som De alle har påpeget, findes i den europæiske lovgivning.
<P>
Vi har mange handicappede og bevægelseshæmmede passagerer, og vi har også en forpligtelse til at garantere fri bevægelighed, fordi dette først og fremmest er et spørgsmål om frihed i EU. God lovgivning er naturligvis ikke en nem proces, men i dag tager vi et stort skridt fremad.
<P>
Jeg glædede mig også over hr. Svobodas indlæg. Der er bestemt stadig visse uklarheder i de tekster, som Kommissionen og Parlamentet er enige om at vedtage, men jeg bemærkede også en generel politisk åbenhed fra Rådets side, som giver mig tiltro til fremtiden.
<P>
Som det var tilfældet ved vejtransport, er jeg sikker på, at vi vil opnå et tilfredsstillende kompromis, der garanterer de europæiske borgere mulighed for at rejse frit og nyde behørig beskyttelse i EU.
<P>
Vi drøfter dermed efter min mening emner, som berører alle borgeres liv, hvilket med hensyn til busforslaget har overbevist mig om, at Kommissionens tilgang med det bredest mulige anvendelsesområde, som omfatter alle regelmæssige passagerbefordringstjenester, både internationale, nationale og regionale tjenester samt tjenester i byer og forstæder, skal støttes, og mødet i Transport- og Turismeudvalget viste opmuntrende tegn i den retning. Det opfylder behovet for at forenkle lovgivningen, men samtidig at sikre lige rettigheder til alle passagerer uden grundlæggende undtagelser.
<P>
Hr. Gabriele Albertini! Som følge af denne sektors særlige karakter giver forslaget medlemsstaterne mulighed for at undtage regionale transporttjenester samt transporttjenester i byer og forstæder, som er omfattet af offentlige tjenesteydelseskontrakter, hvis disse kontrakter sikrer passagererne et højt niveau af beskyttelse, der svarer til det niveau, der fastlægges i forordningen. Det er efter min mening en rimelig løsning, som sikrer det ønskede niveau af fleksibilitet og samtidig tager hensyn til passagerernes grundlæggende rettigheder.
<P>
Busselskabernes erstatningsansvar over for passagererne i tilfælde af død eller tilskadekomst er et andet væsentligt element i forslaget. Der er for mange forskelle på dette område inden for EU, hvilket skaber alvorlig usikkerhed for passagererne. Jeg vil gerne gå i dybden med et par aspekter af dette emne: Dette område omhandler for det første ikke spørgsmålet om forsikring, men omhandler udelukkende busselskabernes ansvar over for passagererne. Busselskabet anses for det andet ikke for alene at være erstatningsansvarlig, og dets ret til at kræve erstatning fra tredjemand betvivles ikke. Dette område vedrører for det tredje hverken import eller de procedurer, der er fastlagt i direktivet fra 2005 om ansvarsforsikring for motorkøretøjer. Kommissionen har for det fjerde ikke udviklet en ny model for erstatningsansvar. Det, der foreslås i dag, er en ordning for erstatningsansvar, som er inspireret af andre transportformer, men som tager hensyn til denne sektors særlige karakteristika.
<P>
Hvad angår søtransport, har vi efter min mening brug for ét enkelt lovgivningsinstrument, selv om der er forskellige holdninger til dette i både Parlamentet og Rådet. Lad mig påpege et centralt punkt med hensyn til omfang: Sammenlignet med vej-, jernbane- og flytransport er der langt færre passagerer, som benytter søtransport og transport på indre vandveje. Blandt disse repræsenterer de personer, der rejser på indre vandveje, blot et lille mindretal. Det er efter min mening hverken logisk eller realistisk at fastlægge separate bestemmelser for passagerer på sørejser og rejser på indre vandveje, især når man tænker på, at de ofte benytter samme fartøj. Jeg mener, at ét enkelt lovgivningsinstrument er svaret.
<P>
Den 30. marts 2009 blev der afholdt en offentlig forhandling mellem ministrene inden for rammerne af Rådet for transport parallelt med forhandlingen om Teychenné-betænkningen i Transport- og Turismeudvalget. Jeg glæder mig over i denne forhandling at have konstateret en vis tilnærmelse mellem Kommissionen, medlemsstaterne og Parlamentet, hvad angår målet om at give de europæiske passagerer en ny og ambitiøs forordning så hurtigt som muligt.
<P>
I den sammenhæng er Kommissionen naturligvis parat til at uddybe og forbedre teksten, som det måtte være nødvendigt for at tage højde for de særlige karakteristika for hver tjenestetype og derved give industrien de redskaber, den skal bruge for at anvende forordningen med den nødvendige fleksibilitet. Vi skal sørge for at stille de nødvendige ressourcer til rådighed for at gennemføre den kommende forordning effektivt. Til det formål er det vigtigt, at de nationale myndigheder, som er ansvarlige for dens gennemførelsen, indgiver periodiske rapporter om deres aktiviteter. De enkelte medlemsstater kan tilrettelægge deres nationale ordninger. De kan f.eks. vælge at have én eller flere kompetente myndigheder.
<SPEAKER ID="369" NAME="Georgios Papastamkos">
ordfører for udtalelsen fra Retsudvalget. - (EL) Hr. formand! Forslaget til en forordning som ændret efter input fra Parlamentet styrker passagerernes rettigheder i forbindelse med søtransport på tilfredsstillende vis.
<P>
Jeg mener dog, at en horisontal tilgang, ét enkelt instrument, der omhandler alle transportformer, vil være mere korrekt i det næste lovgivningsinitiativ på dette område i betragtning af det aktuelle behov for at bruge kombinerede transportformer.
<P>
Det ville systematisk også være bedre, hvis der i fremtiden blev fremlagt separate forslag om passagerrettigheder på den ene side og bevægelseshæmmedes rettigheder på den anden. Grunden er, at de forskellige ordninger har et forskelligt formål og forskellige målgrupper.
<P>
Endelig vil jeg fremhæve den vedvarende enøjede tilgang, som Kommissionen benytter, dog ikke næstformand Tajani, i forbindelse med spørgsmål, der kræver bredere og multilaterale undersøgelser, f.eks. søtransport.
<P>
Søtransport i Middelhavet foregår under andre betingelser end transport på tværs af stræder.
<SPEAKER ID="370" NAME="Georg Jarzembowski" LANGUAGE="DE">
Hr. formand, hr. næstformand for Kommissionen, hr. formand for Rådet! Til den forrige taler vil jeg sige, at vi hele tiden tænker på de græske øer og de græske færgeselskaber. Han behøver ikke bekymre sig i den henseende.
<P>
Min gruppe og jeg glæder os over, at vi for første gang har lovbestemte, borgerfokuserede passagerrettigheder i tilfælde af forsinkelser og aflysninger også ved sørejser eller rejser på indre vandveje samt regionale busrejser. Vi bør takke de to ordførere, hr. Michel Teychenné og hr. Gabriele Albertini. Vi har haft et konstruktivt samarbejde i udvalgene, hvilket har givet gode resultater.
<P>
Der er blot et par punkter, jeg vil uddybe. Jeg mener, at en kompensation på 25 % til søpassagerer for to til tre timers forsinkelse er helt passende, ligesom 50 % for forsinkelser på mere end tre timer, men fuld kompensation for forsinkelser derudover er simpelthen for meget. Søbefordring leveres ikke kun af kæmpestore foretagender, men også af små og mellemstore virksomheder, og det gælder især færgeoperatører, og derfor skal vi benytte en rimelig tilgang til spørgsmålet om kompensation.
<P>
Som vi allerede har drøftet, skal vi også passe på, at vi ikke giver de forkerte mennesker eller institutioner ansvaret inden for søtransport. Alle medlemmer af Parlamentet ønsker at sikre, at begge forordninger giver hjælp til bevægelseshæmmede, men skibsejerne kan ikke håndtere adgangsproblemerne i havnene. Dem skal havnene selv løse. Vi skal med andre ord være meget omhyggelige.
<P>
Hvad angår buspassagerers rettigheder, vil jeg understrege, at der er reelle forskelle mellem intercitytjenester og tjenester i byer. Min gruppe mener derfor, at vi skal kræve rimelige passagerrettigheder i forbindelse med intercitybustransport, men at busser i byer og forstæder kører under helt andre betingelser. Disse regler hører ikke hjemme her, og det skal anerkendes tydeligt.
<SPEAKER ID="371" NAME="Robert Evans">
for PSE-Gruppen. - (EN) Hr. formand! Jeg vil lykønske begge ordførerne. For et par år siden var jeg ordfører for handicappedes adgang til fly. Denne lovgivning er endnu en brik i puslespillet for at gøre transport så vidtfavnende som muligt eller, som vores kollega, hr. Gabriele Albertini, sagde, for at konsolidere passagerernes rettigheder.
<P>
I en tid, hvor vi opfordrer borgerne til at benytte offentlig transport, er det vigtigt, at vi føjer busser, som hr. Gabriele Albertini har gjort det, til dette område. Nogle medlemmer, ikke nødvendigvis de tilstedeværende i dag, har ledt efter muligheder for at indføre visse undtagelser, men jeg ønsker som udgangspunkt altid at medtage så meget som muligt i denne forbindelse, så vi kan bevæge os hen imod et Europa med et fælles marked for borgerne. Derfor er ændringsforslag 81 så vigtigt.
<P>
Kommissæren sagde i sine bemærkninger, at alle passagerer skal have de samme rettigheder uden undtagelse, og derefter talte han om undtagelserne, f.eks. for regional transport. Jeg mener ikke, at vi skal fritage regional transport, og jeg har gennemført nogle undersøgelser. I nogle af medlemsstaterne kan en regional busrejse tage op til seks timer, hvilket er længere tid end en international busrejse fra f.eks. London til Bruxelles eller Paris. Regional transport skal derfor medtages. Det er efter min mening korrekt, at der findes offentlige tjenesteydelseskontrakter, som sikrer, at selskaberne opfylder samme standarder, hvis lokal transport - som hr. Georg Jarzembowski har sagt - ikke er omfattet.
<P>
Jeg mener også, at vi skal overtale industrien til at bygge mere moderne busser, der i højere grad tager hensyn til de handicappedes behov. Ligesom vi har arbejdet for, at fly skal være mere tilgængelige for handicappede, skal vi måske også arbejde for at få busser med bredere gange og mere tilgængelige toiletter, og vi skal få driftsselskaberne til at gøre deres busterminaler mere tilgængelige og uddanne deres medarbejdere i forhold vedrørende handicap og forståelse for handicappedes behov.
<P>
Dette er en god betænkning. Det er en god samling af betænkninger, som bringer os flere skridt videre, og jeg lykønsker alle, der har deltaget.
<SPEAKER ID="372" NAME="Dirk Sterckx">
for ALDE-Gruppen. - (NL) Hr. formand! Jeg vil takke ordførerne på vegne af mit udvalg. Vi har efter min mening føjet endnu et par elementer til passagerrettigheder. Vi har arbejdet hårdt for at få tingene på rette spor for fly- og jernbanerejser. Vi høstede faktisk betydelige erfaringer, da vi udarbejdede disse betænkninger, og det glæder mig, at hr. Gabriele Albertini har justeret de forskellige elementer, så det næsten ikke er nødvendigt at skelne mellem de forskellige transportformer, men kun hvis og når det er nødvendigt.
<P>
Vi forbedrer efter min mening også kvaliteten af tjenester, hvilket vi altid bør have for øje. Vi har lært af vores fejl og har skærpet definitionen af force majeure. Vi skal f.eks. revidere dette element i forbindelse med luftfart, og det glæder mig, at vi har gjort det i forbindelse med søtransport.
<P>
Hvad angår hr. Gabriele Albertinis betænkning, er det nu et vigtigt spørgsmål, som også hr. Robert Evans og hr. Georg Jarzembowski har omtalt, hvilket anvendelsesområde forordningen nu har. Vi har som gruppe trukket vores støtte til det ændringsforslag, som vi oprindelig fremsatte sammen med Dem, tilbage, ikke fordi det er et uvæsentligt ændringsforslag, men fordi Socialdemokraterne har fundet en bedre måde at formulere det på, som hr. Robert Evans har beskrevet det. Vi udelader under alle omstændigheder regional transport fra forordningen, men vi gør det muligt at medtage transport i byer og forstæder, hvis medlemsstaterne ønsker det. Jeg mener, at denne tilgang i højere grad svarer til det, vi sigter mod, og vi støtter derfor dette forslag, som er fremlagt af De Europæiske Socialdemokraters Gruppe
<SPEAKER ID="373" NAME="Eva Lichtenberger" LANGUAGE="DE">
Hr. formand! Passagerrettigheder skal være kernen i transportpolitik som helhed - navnlig her i EU. Det er allerede lykkedes for os i forbindelse med jernbane- og flytransport, selv om der bestemt er plads til forbedringer med hensyn til boardingafvisning. Som jeg bliver ved med at sige, er problemerne alt for store.
<P>
Én gruppe er især afhængig af klare regler. I forbindelse med flytransport er det blevet tydeligt, at reglerne ikke er klare nok. Mennesker med særlige behov kan i dag skrive bøger om alt det, de har været ude for på rejser. Jeg har selv modtaget nogle af deres beretninger. Det er en katastrofe. EU er derfor ikke kun lovgivningsmæssigt, men også moralsk forpligtet til at sikre lige vilkår for disse mennesker.
<P>
På området for bus- og søtransport fastlægger vi nu regler. Vi vil muligvis støde på problemer med ansvarsfordelingen i forbindelse med søtransport og havnene, men der skal findes en praksisbaseret løsning i fremtiden. Mit andet punkt er, at vi skal medtage så meget som muligt, hvad angår bustransport. Hvis vi indfører for mange undtagelser, giver vi operatørerne mulighed for at omgå reglerne. Vi må ikke fortsat give mennesker med særlige behov ringere vilkår ved at lade disse vanskeligheder fortsætte. Vi har pligt til at tage fat om og i sidste ende håndhæve deres ret til mobilitet.
<SPEAKER ID="374" NAME="Erik Meijer">
for GUE/NGL-Gruppen. - (NL) Hr. formand! I denne mødeperiode er der dukket to spørgsmål om kollektiv passagerbefordring op.
<P>
Det første spørgsmål er: Hvad skal regeringen gøre, og hvad skal vi overlade til markedet gennem udbud? Vi valgte efter mit forslag i sidste ende valgfrihed med hensyn til bymæssig og regional transport. Nye regler om busbefordring af passagerer bør ikke påvirke friheden for myndigheder på lavere niveauer til selv at tilrettelægge deres offentlige transport.
<P>
Hvad angår passagerrettigheder, har man altid kunnet vælge mellem to alternativer. Fokus i det første alternativ er på maksimal information om fortsættelsen af rejsen i andre medlemsstater, tilgængeligheden af grænseoverskridende rejsehjemmel og gode fjernforbindelser, så ubehagelige overraskelsker på rejsen undgås.
<P>
I det andet alternativ er fokus på den finansielle kompensation, der udbetales efterfølgende for forsinkelser og aflyste tjenester. Jeg går altid ind for det første alternativ, men Parlamentet vælger det sidste, især fordi det også blev valgt i forbindelse med flyrejser.
<P>
Større opmærksomhed over for handicappedes behov er et vigtigt argument for at godkende forslagene, selv om de ikke opfylder alle ønsker.
<SPEAKER ID="375" NAME="Rodi Kratsa-Tsagaropoulou" AFFILIATION="PPE-DE">
- (EL) Hr. formand, hr. kommissær, mine damer og herrer! Jeg vil begynde med at lykønske ordførerne for deres væsentlige fremlæggelse og særdeles sammenhængende arbejde i forbindelse med det væld af ændringsforslag, der blev fremsat i Transport- og Turismeudvalget.
<P>
EU har i de senere år med afgørende bidrag fra Parlamentet søgt at forbedre passagerernes rettigheder inden for alle transportområder. Som De vil huske, godkendte vores institutioner for nylig bestemmelser om passagerrettigheder i forbindelse med fly- og jernbanetransport. I dag tager vi et stort skridt hen imod en styrkelse af lige rettigheder for passagerer i alle transportsektorer, som kommissæren sagde.
<P>
Jeg vil minde Dem om, at vi for nylig efter vanskeligt samråd med Rådet vedtog en tredje pakke med syv lovgivningsforslag om sikkerhed til søs, herunder kompensation til passagerer i ulykkestilfælde.
<P>
Hvad angår Teychenné-betænkningen, vil jeg påpege, at den foreslår en sammenhængende ramme for beskyttelsen af forbrugere/passagerer, der også respekterer små transportvirksomheder og beskytter deres virksomheder og konkurrenceevne i tilfælde af ulykker som følge af omstændigheder uden for deres kontrol, når søtransport rammes af dårligt vejr.
<P>
Det har også betydning, at andre vigtige sektorer er omhandlet, f.eks. handicappedes og bevægelseshæmmedes rettigheder, med det formål at beskytte princippet om ikkediskriminering, som ligger til grund for alle vores politikker. Den fastlægger klart transportørernes forpligtelser, hvis tjenester forsinkes eller aflyses, tidsperioderne for forsinkelser og det beløb, der skal betales som kompensation.
<P>
Her ved udgangen af denne valgperiode og inden valget til Parlamentet er vores indsats for passagerrettighederne et af vores væsentligste resultater til gavn for de europæiske borgere.
<SPEAKER ID="376" NAME="Brian Simpson" AFFILIATION="PSE">
- (EN) Hr. formand! Jeg vil takke begge ordførere for deres arbejde på dette vigtige område og kommissæren for hans støtte. Passagerrettigheder har altid været en prioritet for Den Socialdemokratiske Gruppe, og dette forslag fuldender sættet i forlængelse af passagerrettigheder inden for fly- og jernbanetransport.
<P>
Det er vigtigt, at vi alle husker, at brugerne af transport er de vigtigste parter - et faktum, der ofte glemmes af visse transportvirksomheder. Nu får vi for første gang et sæt grundlæggende regler for bus- og færgepassagerer, der sikrer erstatningsansvar for aflysninger og forsinkelser, mistet eller beskadiget bagage samt død i ulykkestilfælde.
<P>
Endnu vigtigere er det måske, at vi får en serie af grundlæggende regler for bevægelseshæmmede og mennesker med særlige behov, som vil sætte en stopper for den offerrolle, som disse mennesker i mange år ofte er blevet pålagt af transportvirksomhederne. Transportvirksomhederne vil ikke længere kunne nægte bevægelseshæmmede adgang til deres køretøjer. Bevægelseshæmmede vil ikke længere havde færre rettigheder end mennesker med fuld førlighed. Bevægelseshæmmede vil ikke længere blive udelukket fra offentlig transport.
<P>
Hvem har sikret det? Ikke et nationalt eller regionalt parlament, men Europa-Parlamentet. Det er Europa-Parlamentet, der har sat transportbrugerne øverst på transportdagsordenen. Det er Europa-Parlamentet, der sætter mennesket først, og det er noget, som vi i Den Socialdemokratiske Gruppe er stærke fortalere for.
<SPEAKER ID="377" NAME="Francesco Ferrari" AFFILIATION="ALDE">
- (IT) Hr. formand, mine damer og herrer! Jeg vil takke ordføreren og kommissæren for det arbejde, de har udført. Betænkningen giver en meget afbalanceret afklaring af passagerernes rettigheder i forbindelse med alle transportformer, herunder bustransport, og omhandler klart alle relevante områder. Der er fokus på handicappede og bevægelseshæmmede. Som hr. Gabriele Albertinis betænkning viser, skal vi kunne levere tjenester, der tager højde for disse menneskers forskelligartede behov.
<P>
Alle forhold vedrørende denne transportform - refusioner, kompensation, passagerinformation, strengt erstatningsansvar og klager - er omhandlet på en klar måde. Både jeg og Gruppen Alliancen af Liberale og Demokrater for Europa har samarbejdet ivrigt med ordføreren for at opnå en så klar tekst som muligt, som tager hensyn til både passagerernes interesser og kravene for de virksomheder, som administrerer og leverer disse tjenester, og som har brug for tilstrækkelig tid til at overholde reglerne. Jeg håber derfor, at denne tekst vil blive vedtaget under afstemningen i morgen.
<SPEAKER ID="378" NAME="Reinhard Rack" AFFILIATION="PPE-DE">
- (DE) Hr. formand! Tjenesteydelsesvirksomheder eksisterer for brugerne af disse tjenesteydelser og ikke primært for tjenesteyderne selv. På den baggrund er det vigtigt, at vi fastlægger relevante regler for brugerne af alle transportformer og sikrer, at de tjenester, de bruger, er af passende kvalitet. I den sammenhæng - og her refererer jeg blot til noget, der nævnes igen og igen - er det meget vigtigt, at vi især tager fat om de bevægelseshæmmedes rettigheder. Som jeg ser det, er ét emne nu næsten i konstant bevægelse i denne forbindelse. Det er bestemt ikke kun handicappede, der er bevægelseshæmmede. Forældre - voksne med små børn - har også brug for støtte fra vores regler for alle transportformer. Jeg håber, at dette igen vil vinde tilslutning i den ene eller den anden form.
<P>
Mit andet punkt er, at selv de bedste regler og foranstaltninger er ubrugelige, hvis oplysninger om dem skjules i den berørte transportvirksomheds fjerneste hjørne. Oplysninger om passagerrettigheder skal placeres lige ved billetsalget eller om bord på busser, fly og lignende transportmidler.
<P>
Mit tredje og sidste punkt er, at vi begyndte at fastlægge regler om flypassagerers rettigheder af hensyn til passagererne, men vi var for vage. Luftfartsselskabernes fremgangsmåde, navnlig i forbindelse med forsinkelser, hvor de annoncerer, at det forrige fly var forsinket, og at det næste derfor også er forsinket, kan ikke længere accepteres. Vi burde på daværende tidspunkt have løst problemet med høje kompensationer, så vi havde opnået samme resultat som i forbindelse med boardingafvisning. Dette resultat har vi desværre ikke opnået. Det er ikke force majeure, når et fly aflyses, fordi det er halvtomt. Der er mange opgaver for den nye Kommission i denne henseende. Hvis næstformanden fortsætter med at arbejde på denne sag i den næste Kommission, opfordrer jeg til, at der gennemføres en revision af flypassagerernes rettigheder. Det er særdeles påtrængende.
<SPEAKER ID="379" NAME="Emanuel Jardim Fernandes" AFFILIATION="PSE">
- (PT) Hr. formand, kommissær Tajani! Jeg vil først lykønske hr. Michel Teychenné med kvaliteten af hans betænkning. I forbindelse med den søfartspakke, der i morgen vedtages på et område, som jeg var ordfører for i De Europæiske Socialdemokraters Gruppe, om krav til flagstater og om passagertransportører sagde jeg, at mennesker skal komme først i EU. I EU er det også afgørende, at passagerer kommer først.
<P>
Teychenné-betænkningen fortjener også min fulde støtte, fordi den styrker lovgivningsrammen for både buspassagerer og passagerer på et område, der står mit hjerte nært, nemlig passagerer på sørejser og rejser på indre vandveje. Den sikrer navnlig en kompensation på 25 % af billetprisen i tilfælde af forsinkelser på mellem en time og to timer, 50 % i tilfælde af forsinkelser på to timer eller mere og 100 %, hvis transportøren ikke tilbyder alternativ transport eller information.
<P>
Jeg understreger, at denne kompensation i tilfælde af aflysning eller store forsinkelser i afrejsetidspunkterne skal udbetales senest en måned efter passagerens anmodning. Hvad angår bustransport, anerkender denne betænkning behovet for yderligere foranstaltninger for handicappede og bevægelseshæmmede. Alle passagerer vil nu få ret til refusion af den aktuelle billetpris i tilfælde af aflysning, overbooking eller store forsinkelser på mindst to timer.
<P>
Jeg fremsatte et ændringsforslag om behovet for, at denne lovgivningsramme også skulle gælde i regionerne i den yderste periferi. Jeg er sikker på, at lovgivning af denne kvalitet ikke kan betvivles af nogen og vil blive værdsat af alle europæiske borgere, herunder borgere i afsidesliggende regioner, som f.eks. Azorerne, Madeira, De Kanariske Øer og de oversøiske franske departementer.
<SPEAKER ID="380" NAME="Marian-Jean Marinescu" AFFILIATION="PPE-DE">
. - (RO) Hr. formand! Søtransport er underlagt en række internationale konventioner, som strengt skal overholdes. Det er dog afgørende, at der på fællesskabsplan fastlægges et sæt minimumsregler inden for disse følsomme områder, navnlig med hensyn til overvågning af gennemførelsen af lovgivningen. Derfor er indførelsen af en uafhængig klageordning og etableringen af en tilsynsmyndighed en klar fordel for passagerer i forhold til transportoperatørerne.
<P>
Vi skal efter min mening finde en balance mellem passagerrettigheder og transportoperatørernes forpligtelser, fordi ingen af grupperne bør kunne sænke den langsigtede udvikling af sektoren for sørejser eller rejser på indre vandveje. Vi skal også tage hensyn til de typiske forhold, hvorunder transportvirksomheder arbejder i Europas forskellige kystregioner, da de kan være underlagt specifikke forhold, som faktisk begrænser muligheden for at fastlægge fælles regler.
<P>
Med hensyn til sikkerhed i søfartssektoren generelt vil jeg nævne nogle nylige tilfælde af sørøveri i Adenbugten. Genopblomstringen af sådanne handlinger er foruroligende, især når det går ud over europæiske borgere som i de senere uger, herunder fem rumænere.
<P>
Jeg vil benytte denne lejlighed til at opfordre Kommissionen og Rådet til at gøre alt, hvad der er muligt for at styrke EU's samarbejde med andre lande på Afrikas Horn for at forhindre sørøveri og gøre transitrejser i regionen sikrere.
<SPEAKER ID="381" NAME="Marie Panayotopoulos-Cassiotou" AFFILIATION="PPE-DE">
- (EL) Hr. formand, hr. næstformand for Kommissionen! Vi er i dag i den særdeles heldige position, at passagerers rettigheder med Parlamentets beslutning også beskyttes inden for sektorer, som indtil videre ikke har været omfattet.
<P>
Vi er stolte af, at der findes brochurer i lufthavne og på jernbanestationer, som beskriver de beslutninger, som EU har truffet for at beskytte passagerernes rettigheder. Hvis det samme sker inden for de to øvrige sektorer, vil de europæiske borgere indse, at EU i sandhed kan bruges til at give dem bedre levestandarder og sikre rejser.
<P>
Vi skal dog huske, at den beskyttelse, som lovgivningen sikrer, ikke er den samme som den, borgerne faktisk oplever, som vi indtil videre har set det i forbindelse med dens anvendelse inden for fly- og jernbanetransport. Alle, der bruger disse transportformer, medlemmerne af Parlamentet og jeg personligt, som rejser mellem tre forskellige grænser, kan fortælle, at den ikke anvendes effektivt. Derfor talte Kommissionen med rette om et første skridt, der skal forbedres, primært med hensyn til effektiviteten af bidraget fra de største foretagender, der er ansvarlige for at tildele rettigheder til passagerer.
<P>
Vi bør ikke fordømme små virksomheder, når de har problemer med at levere transporttjenester. Jeg henviser her til cabotage, som jeg ved andre lejligheder har forespurgt kommissæren om. Hvis de ikke beslutter sig for cabotagelinjen, hvordan kan de så påtage sig en sådan tjeneste, når de også skal tage hensyn til passagerernes rettigheder? Vi skal derfor give borgerne mulighed for at udnytte den primære ret til transport og derefter give dem yderligere fordele i form af passagerkompensation i tilfælde af forsinkelse. Så først tjenesten og derefter kompensation for forsinkede tjenester.
<P>
Jeg er sikker på, at Europa bevæger sig mod en bedre fremtid. Det er konklusionen.
<SPEAKER ID="382" NAME="Christian Rovsing" AFFILIATION="PPE-DE">
- (DA) Hr. formand! Hvis man prøver at foretage en vurdering af, hvorledes befolkningen opfatter et handicap, når man skal holde ferie, så vil man i dag opleve, at handicappede søger til USA, fordi der er en meget bedre lovgivning, meget bedre regler, og derfor bliver de langt bedre behandlet i USA. Det er ikke Europa, de søger til, vore egne folk. Vore egne europæere går ikke til Europa på ferie, hvis de er handicappede. De går til USA. Og det synes jeg er et klart tegn på, at det, som vi arbejder med her, er umådeligt vigtigt på en lang række punkter - også i rent turistmæssig henseende.
<SPEAKER ID="383" NAME="Pavel Svoboda">
formand for Rådet. - (CS) Hr. formand, hr. kommissær, mine damer og herrer! Forløbet af forhandlingen indtil videre betyder, at jeg ikke har brug for de fem minutter, jeg har fået tildelt, hvilket helt sikkert er godt nyt. Jeg konstaterer med glæde, at vores interesser er sammenfaldende, hvad angår spørgsmålet om at beskytte passagerernes rettigheder og fremtiden for denne sektor. Vi ser frem til et tæt samarbejde med Parlamentet, som vil sætte os i stand til at opnå en endelig beslutning, som igen vil vise de fordele, som EU kan sikre på området for passagerrettigheder.
<SPEAKER ID="384" NAME="Antonio Tajani">
næstformand for Kommissionen. - (IT) Hr. formand, hr. Svoboda, mine damer og herrer! De borgere, der følger denne forhandling om passagerrettigheder og de nye love, som vi forhåbentlig vedtager med henblik på at styrke det system af frihed, der kendetegner EU, vil i dag indse, at Kommissionen, Rådet og Parlamentet og deres respektive medarbejdere ikke er elfenbenstårne, hvor man drøfter problemer, som ikke vedrører borgerne, eller som invaderer deres liv på en negativ måde, men institutioner, som tænker på borgernes interesser, søger at forsvare deres interesser og beskytter, hvilket jeg vil understrege, deres grundlæggende frihedsrettigheder: Ingen mennesker er frie, medmindre de frit kan bevæge sig fra den ene del af EU til den anden.
<P>
Det er grunden til, at jeg understregede, at et af mine prioriterede områder i min embedsperiode som kommissær med ansvar for transport ville være at beskytte passagerernes rettigheder, da jeg anmodede om Deres tillid, da min udnævnelse skulle bekræftes. Vi har efter min mening i dag sendt et positivt signal. Vi har tydeligt vist, at der kan gøres fremskridt, og at de europæiske institutioner er tæt på borgerne og er på deres side.
<P>
Som det er fremgået af forhandlingen, er der ingen væsentlig uenighed mellem medlemmerne af de forskellige politiske grupper. Alle har i enighed med Kommissionen og Rådet understreget et ønske om, som næstformand Kratsa-Tsagaropoulou sagde, at opbygge et Europa af borgere.
<P>
Derfor tillægger jeg det centrale skridt, vi tager i dag og vil tage under afstemningen i morgen, stor betydning. Så komplicerede emner som disse med komplekse transportsystemer og forskellige bestemmelser fra land til land kræver naturligvis en tilbundsgående tilgang og kompromiser på visse områder. Hver eneste regel, der vedtages, er resultatet af et kompromis, der tager hensyn til forskellige interesser.
<P>
Jeg vil dog på nuværende tidspunkt sige, at vi først og fremmest skal tage hensyn til almenhedens interesse, dvs. beskytte borgernes frihed og passagerernes frihed inden for alle eksisterende transportformer, fordi det ikke er konsekvent kun at beskytte passagerer, der rejser med fly eller tog, og ikke passagerer, der rejser med skib eller bus. Der kan naturligvis, lad mig gentage det, være forskellige holdninger, og der er forskellige holdninger mellem Kommissionen, Rådet og visse medlemmer af Parlamentet, hvad angår forordningen om sørejser. Nogle foretrækker separat lovgivning for flod- og søtransport.
<P>
Kommissionen har bekræftet sin holdning. Vi bør efter min mening have én forordning, men det er egentlig slet ikke vigtigt. Det vigtige er i dag, at vi holder fast ved den gode nyhed om Parlamentets, Kommissionens og Rådets politiske vilje til at garantere passagerers rettigheder, navnlig bevægelseshæmmedes rettigheder. Det glædede mig at høre, at det ikke blot er et spørgsmål om rettigheder og frem for alt frihed til handicappede. Ved at give millioner af bevægelseshæmmede passagerer mulighed for at bevæge sig frit i EU giver vi også disse mennesker mulighed for at bidrage til EU's vækst, da disse millioner af menneskers bevægelighed skaber velfærd, udvikler transportvirksomhederne og skaber mulighed for turisme alle mulige steder.
<P>
Derfor er jeg glad, og jeg vil takke de to ordførere, Rådet og naturligvis Kommissionens medarbejdere, som jeg altid takker, fordi de sætter mig i stand til at fremlægge forslag for Parlamentet og Rådet.
<P>
Dette er en særlig varm tak, fordi jeg mener, at de europæiske institutioner i dag som helhed viser, at de er meget opmærksomme på de 500 mio. europæiske borgere, der nogle gange kan have mistro til dem. Alle, der har fulgt dagens forhandling, vil efter min mening skifte mening og få tillid til de europæiske institutioner, som søger at komme borgerne stadig nærmere.
<SPEAKER ID="386" NAME="Michel Teychenné">
ordfører. - (FR) Hr. formand! Jeg vil først henvise til ændringsforslagene fra hr. Georg Jarzembowski, der netop har fortalt os, at vi skal være rimelige - det vigtige ved denne tekst er efter min mening faktisk, at den er rimelig.
<P>
Er det rimeligt at ville afskaffe transportvirksomhedernes forpligtelse til at uddanne medarbejdere, der er i kontakt med bevægelseshæmmede?
<P>
Er det rimeligt at ville afskaffe kompensation for mistet udstyr, navnlig kørestole til bevægelseshæmmede?
<P>
Er det rimeligt - som hr. Reinhard Rack, der var her lige før, påpegede, og jeg takker for hans tale - at undgå at godtgøre passagerer, en praksis, der benyttes alle andre steder, navnlig i USA, især hvis afgange er blevet aflyst, og der ikke tilbydes information eller alternativ?
<P>
Disse elementer af Deres ændringsforslag forekommer mig derfor ikke rimelige, og det var vigtigt for mig at sige det.
<P>
Hvad angår resten, er der efter min mening enighed. Det fremgik tydeligt af alle forhandlingerne. Jeg vil takke Kommissionen, Rådet og mine kolleger, som har arbejdet med disse spørgsmål på fremragende vis, fordi vi erkendte, at det drejede sig om et ekstremt vigtigt problem for Europas borgere.
<P>
Jeg mener derfor, at vi i morgen - og her appellerer jeg til Gruppen for Det Europæiske Folkeparti (Kristelige Demokrater) og De Europæiske Demokrater: Deres ændringsforslag er ikke rimelige - skal stemme for denne tekst, og at vi skal udsende et stærkt signal på et tidspunkt, hvor europæerne nogle gange har mistro til Europa. Som hr. Antonio Tajani sagde, skal vi sende et stærkt budskab til disse 500 mio. borgere og fortælle dem, at der tages hensyn til deres behov som europæere. Det var, hvad jeg ville sige.
<SPEAKER ID="387" NAME="Gabriele Albertini">
ordfører. - (IT) Hr. formand, mine damer og herrer! Efter at have lyttet nøje til forhandlingen samt hr. Svoboda, hr. Tajani og mine kolleger har jeg endnu mere grund til at takke for den hjælp og værdifulde rådgivning, jeg har modtaget her i Parlamentet.
<P>
Jeg har ikke tid til at analysere og kommentere de enkelte forslag og aspekter af en så vidtrækkende forhandling. I stedet skal jeg opsummere på de få sekunder, der er tilbage af min taletid. Jeg vil bruge to adjektiver til at indramme og samle Deres overvejelser og forslag. Så vidt det kan forventes med en så kompleks forordning, har De vurderet, at det udførte arbejde er rimeligt.
<P>
Denne forordning tager højde for målene om at udvide passagerrettigheder og yde samme vilkår for beskyttelse ved alle transportformer, samtidig med at der tages hensyn til de særlige forhold, der gør sig gældende for en række mindre transportvirksomheder, der har vanskeligt ved at tilpasse sig de skærpede krav i en tid præget af økonomisk krise - derfor er mit første adjektiv "rimelig".
<P>
Så er der idéen om perfektibilitet eller muligheden for forbedring, der omtales af medlemmer, som - om end de har sympati for de omstændigheder, vi har tilpasset os - ønsker at udvide anvendelsesområdet for rettigheder yderligere, så de omfatter transport i byer og beskytter bevægelseshæmmede passagerer. Vi er derfor på vej mod perfektion. Menneskelige anliggender skal stadig perfektioneres, og denne forordning, som er "rimelig" og efter min mening veludformet er også "perfektibel".
<P>
Ordføreren nægter ikke medlemsstaterne muligheden for at udvide ordningen til at omfatte transport i byer, og den er allerede obligatorisk for regional transport. Anvendelsesområdet er allerede skitseret og nærmer sig ofte området for grænseoverskridende eller nationale rejser. Det samme gælder naturligvis for de anvendte teknologier og anvendelsen af ordningen for handicappede.
<P>
Endelig vil jeg igen takke Dem, og jeg håber, at dagens arbejde ikke er slutningen på historien, men at vi kan opfylde endnu større mål.
<SPEAKER ID="388" NAME="Formanden">
Forhandlingen under ét er afsluttet.
<P>
Afstemningen finder sted i morgen.
<P>
Skriftlige erklæringer (artikel 142)
<SPEAKER ID="389" NAME="Daniel Strož  " AFFILIATION="GUE/NGL">
skriftlig. - (CS) I forbindelse med betænkningen om passagerers rettigheder på rejser vil jeg påpege et forhold, der ikke vedrører beskyttelsen af forbrugernes interesser, men en overtrædelse af princippet om fri bevægelighed for personer inden for Schengenzonen. Det vedrører specifikt bevægeligheden for personer over den tjekkisk-tyske grænse. Tjekkiske borgere klager stadig oftere - både til mig og til de regionale og lokale myndighedsrepræsentanter i den tjekkisk-tyske grænseregion - over chikane fra det tyske politi, når de krydser den tjekkisk-tyske grænse enten i grupper eller i private køretøjer. Borgerne klager over, at de uden grund stoppes af civilklædt politi, kontrolleres og endda forhøres om hensigten og formålet med deres rejse til Tyskland. Det tyske politis adfærd er intet mindre end chikane og er i direkte strid med princippet om fri bevægelighed for personer i EU. Jeg vil understrege, at sådanne tilfælde bliver hyppigere og hyppigere, og jeg opfordrer indtrængende EU's myndigheder til at sætte en stopper for denne uacceptable situation.
<P>
(Mødet udsat kl. 18.15 inden spørgetiden og genoptaget kl. 18.30)
