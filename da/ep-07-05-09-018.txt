<CHAPTER ID="018">
Godkendelse af motorkøretøjer og påhængskøretøjer (forhandling) 
<SPEAKER ID="181" NAME="Formanden">
Næste punkt på dagsordenen er indstilling ved andenbehandling fra Udvalget om det Indre Marked og Forbrugerbeskyttelse om Rådets fælles holdning med henblik på vedtagelse af Europa-Parlamentets og Rådets direktiv om fastlæggelse af en ramme for godkendelse af motorkøretøjer og påhængskøretøjer dertil samt af systemer, komponenter og separate tekniske enheder til sådanne køretøjer ("rammedirektiv") (9911/3/2006 - C6-0040/2007 - (Ordfører: Malcolm Harbour).
<SPEAKER ID="182" NAME="Malcolm Harbour " AFFILIATION="PPE-DE">
ordfører. - (EN) Fru formand! Det glæder mig at kunne forelægge denne betænkning på vegne af udvalget i aften. Jeg vil gerne takke min kollega, hr. Gargani, der var ordfører under førstebehandlingen, hvor Parlamentet ydede en stor indsats. Jeg vil også gerne takke Kommissionen og Rådet, da vi i fællesskab har arbejdet meget hårdt med et yderst kompliceret og teknisk forslag. Betænkningen fylder i alt næsten 400 sider, og der må således være tale om en af de største betænkninger, som Parlamentet har fået forelagt. Hr. kommissær, jeg ønsker navnlig at takke Deres personale - hr. Schulte-Braucks og hr. Delneufcourt, der efter min opfattelse har stået for en lang række af disse 400 sider. Jeg mener, at han bør nævnes særskilt i aften.
<P>
Betænkningen er af stor betydning for gennemførelsen af det indre marked for motorkøretøjer. Hele grundlaget for den tekniske regulering af motorkøretøjer blev harmoniseret som et af de første områder i EU's indre marked, men der er først nu blevet skabt en altomfattende ramme for typegodkendelse af alle kategorier af motorkøretøjer, påhængskøretøjer, større komponentsystemer og kritiske komponenter. Her på Europa-dagen mener jeg, at vi har skabt et bemærkelsesværdigt resultat for indeværende. Dette betyder naturligvis, at vi vil drage fordel af forbedrede miljø- og sikkerhedsstandarder for køretøjer, konsistent og uafhængig validering af ydeevne og de ensartede spilleregler, som virksomhederne ofte efterspørger. Det har vi rent faktisk opnået i dette tilfælde. Jeg mener navnlig, at det er et stort fremskridt, at producenterne, uanset størrelse, har mulighed for at få deres køretøjer godkendt af en national typegodkendende myndighed på grundlag af én europæisk lovgivning, og at de har mulighed for at sælge disse køretøjer på ethvert marked i EU.
<P>
Under andenbehandlingen er der blevet stillet et usædvanligt stort antal ændringsforslag, som vi skal stemme om i morgen. Der er tale om en række yderligere forbedringer, som vi har arbejdet meget med. Jeg vil blot understrege et par af disse aspekter i aften. Jeg ønsker især at takke Rådet, og det glæder mig, at hr. Deldrup også vil tale i aften, hvilket efter min opfattelse vidner om den betydning, som Rådet tillægger denne vigtige sag.
<P>
For det første har vi drøftet visse aspekter vedrørende typegodkendelse for busser, herunder tidshorisonten, med henblik på at finde frem til en løsning på dette område. Bussektoren er vigtig, da dette typegodkendelsesdirektiv berører busdirektivet, som mange af os har arbejdet med. Der er især tale om betydelige sikkerhedsmæssige forbedringer og vigtige spørgsmål såsom handicappedes adgang til alle former for busser. Disse vil hovedsagelig blive gennemført i form af en fælles ramme for homologisering og godkendelse for busser i hele EU.
<P>
Det andet aspekt, som var et nyt element i direktivet, der blev tilføjet mellem første- og andenbehandlingen, var indførelsen af et nyt system til typegodkendelse for brugte reservedele, som berører motorkøretøjernes miljø- og sikkerhedssystemer. Det er vigtigt, at vi har en godkendelsesproces for disse kategorier af reservedele, således at vi har en fuldt ud dækkende forbrugerbeskyttelse på dette område. Det er i denne forbindelse relevant at se på hele typegodkendelsesprocessen i mange små og mellemstore virksomheder. I samarbejde med de øvrige institutioner arbejdede jeg derfor hårdt på at sikre en meget effektiv procedure, først og fremmest til identificering af disse reservedele, at sikre, at producenterne af disse reservedele blev inddraget, samt på at udvikle de nye forsøgsstandarder, som kræves for opnåelse af godkendelse. Når producenterne af de pågældende reservedele har gennemført denne procedure, bl.a. navnlig virksomheder, der tuner biler, har de adgang til det indre marked på grundlag af én enkelt godkendelse. Jeg mener, at det er en stor fordel, som de er meget glade for.
<P>
Vi drøftede også godkendelsesproceduren for køretøjer fremstillet i små serier. Hr. Gargani bad om at få den nedre grænse for antal biler hævet, og vi nåede frem til et kompromis, idet grænsen blev hævet til 1.000 biler i forbindelse med den forenklede typegodkendelse, hvilket er meget fordelagtigt for de mindre, seriøse producenter. Vi identificerede også en vigtig kategori af køretøjer for handicappede - "køretøjer med adgang for kørestole" - seriekøretøjer, der er blevet ændret for at give kørestolspassagerer adgang. Jeg foreslår, at vi etablerer en ny kategori for denne type køretøj, hvilket Kommissionen og Rådet er enig i. Producenterne af disse køretøjer, der fremstilles i stadig større omfang, glæder sig meget over denne anerkendelse, og de er også sikre på, at dette bl.a. vil skabe fornyet fokus på de handicappede brugeres behov og kørestoles styrke og fittings. Vi har hentet et sådant køretøj til Bruxelles i morgen, således at vi kan vise, hvad vi har opnået.
<P>
Denne betænkning er et meget vigtigt fremskridt for det indre marked. Jeg har haft den ære og glæde at udarbejde denne på vegne af Parlamentet, og jeg anbefaler medlemmerne at støtte den i morgen.
<SPEAKER ID="183" NAME="Engelbert Lütke Daldrup" LANGUAGE="DE">
Fru formand, hr. næstformand Verheugen, mine damer og herrer! I morgen skal De stemme om et nyt vigtigt direktiv om typegodkendelse af personbiler, lastvogne og busser samt deres anhængere. Som formandskab glæder vi os over, at vi i forbindelse med dette direktiv har kunnet opnå enighed med Europa-Parlamentet om de sidste åbne spørgsmål.
<P>
Vi vil gerne takke Dem, hr. Harbour, og de øvrige medlemmer varmt for det gode og konstruktive samarbejde. Dette er et vigtigt skridt for at højne trafiksikkerheden og køretøjssikkerheden i EU og for at gennemføre det indre marked på køretøjsområdet. Med det nye direktiv udvides den europæiske typegodkendelse, som hidtil kun har omfattet personbiler, til at omfatte lastvogne, busser og deres anhængere. Det betyder, at også producenterne af disse køretøjer fremover vil kunne udnytte fordelene ved den europæiske typegodkendelse. Samtidig sikres det, at alle nye køretøjer i EU fremover opfylder samme høje sikkerhedsstandarder. Dermed er det nye direktiv ikke kun til gavn for den europæiske bilindustri, men for alle borgere i EU.
<P>
Vi regner med Deres tilslutning ved afstemningen i morgen og vil derefter vedtage direktivet på et af de kommende rådsmøder, så det kan træde i kraft så hurtigt som muligt.
<SPEAKER ID="184" NAME="Günther Verheugen" LANGUAGE="DE">
Fru formand, mine damer og herrer! Jeg vil gerne ønske ordføreren hr. Harbour hjerteligt tillykke med hans betænkning og takke ham for hans arbejde, som har ført til et virkelig fremragende resultat.
<P>
Dette direktivforslag er en hel pakke af forskrifter, som skal fremskynde markedsføringen af køretøjer i medlemsstaterne. Det er virkelig, som formandskabets repræsentant netop fremhævede, forbundet med store fordele for producenter, speditører og brugere.
<P>
Gennemførelsen af det indre marked er ubestridt en af de største succeshistorier for europæisk politik. Med hensyn til erhvervskøretøjer har producenterne imidlertid hidtil ventet forgæves på en fuldstændig åbning af grænserne.
<P>
Siden 1996 har direktivet om typegodkendelse af køretøjer været Det Europæiske Fællesskabs vigtigste retsinstrument til at gennemføre det indre marked i automobilbranchen. Den gang fik alle køretøjsklasser adgang til det indre marked. Kun erhvervskøretøjerne var undtaget, altså busser, lastvogne og deres anhængere. Der er tale om en branche med stor økonomisk betydning. Alene i 2006 blev der i Fællesskabet indregistreret to millioner nye lette lastvogne og over en kvart million nye tunge lastvogne over 16 t. Den overvejende del af disse køretøjer er fremstillet i EU. I 2007 bliver disse tal langt større, hvis man går ud fra de tilgængelige oplysninger for første kvartal.
<P>
Med dette nye rammedirektiv skal især princippet om ens typegodkendelsesprocedurer i hele EU udvides til at omfatte alle køretøjer. Desuden behøver producenterne ikke længere konstruere køretøjerne efter hver enkelt medlemsstats forskrifter for at måtte sælge dem. Tværtimod gælder der harmoniserede tekniske specifikationer, så der kan opnås mængdefordele, og forældede forvaltningsprocedurer kan undgås. Det er også til gavn for transportvirksomhederne og i sidste ende for forbrugerne.
<P>
Et andet væsentligt punkt i dette direktiv er, at nye køretøjer skal opfylde en lang række direktiver om teknisk harmonisering på sikkerhedsområdet. Netop i en tid, hvor erhvervskøretøjer ikke har noget godt ry i offentligheden, vil dette bidrage helt afgørende til færdelssikkerheden i hele EU.
<P>
Naturligvis er de små og mellemstore virksomheder ikke glemt. Også de får lettere adgang til det indre marked. Producenter af køretøjer til særlige formål eller af små serier eller karosseribyggerne, som i de fleste tilfælde arbejder for transportvirksomheder, kan nu drage nytte af forenklede procedurer, som de kan afvikle uden det helt store papirarbejde.
<P>
Jeg er helt enig i hr. Harbours bemærkninger om de virksomheder, som bygger køretøjerne om, så de bliver handicapvenlige. Det var meget vigtigt, at vi kunne løse dette problem i fællesskab. Det glæder mig, at anbefalingerne fra den højtstående gruppe CARS 21, som blev oprettet på mit initiativ, er kommet med i direktivforslaget uden ændringer. Med CARS 21 har vi fået mulighed for at fastlægge den lovgivningsmæssige ramme, som vi fremover skal bevæge os inden for i forbindelse med den tekniske reglementering.
<P>
Her er der endnu et vigtigt punkt, der skal nævnes. Internationale bestemmelser får stadig større betydning, og der er her tale om bestemmelser, som løbende bliver udarbejdet under FN's Økonomiske Kommission for Europa. Hertil hører også, at vi afskaffer fællesskabslovgivning, som i mange henseender er forældet, og giver producenterne mulighed for selv at forelægge testresultater til brug for typegodkendelsen.
<P>
Med hensyn til spændingsforholdet mellem Fællesskabets sprogordning og den direkte reference til internationale standarder og bestemmelser vil jeg gerne sige, at Kommissionen stemmer for ændringsforslag 25, da vi mener, at en direkte og aktuel reference til sådanne standarder i denne specielle industrisektor kan forbedre sektorens konkurrenceevne betydeligt. Det gælder både på globalt niveau og inden for EU. Automobilbranchen er aktiv i hele verden. Den har derfor et større og mere påtrængende behov for internationale standarder end mange andre brancher.
<P>
Kommissionen støtter ændringsforslagene om enighed under andenbehandlingen og er overbevist om, at dette forslag på en afbalanceret måde lever op til industriens, transportvirksomhedernes og forbrugernes interesser samt medlemsstaternes krav.
<SPEAKER ID="185" NAME="Anja Weisgerber" LANGUAGE="DE">
Fru formand! Også jeg vil gerne begynde med at takke ordføreren Malcolm Harbour for hans glimrende og meget professionelle arbejde med denne sag. Jeg kan fuldt ud støtte det kompromis, man er nået frem til med formandskabet.
<P>
Jeg vil derfor kun kort kommentere et punkt, som optog os allerede under debatten om Euro 5, og som er meget vigtigt for mig, nemlig uafhængige værksteders adgang til reparationsinformationer. Denne adgang til informationer er af afgørende betydning for Europas borgere. Enhver turist, som er på bilferie i Europa, kan have et uheld med bilen i udlandet. Mange gange ligger det nærmeste kontraktværksted imidlertid hundreder af kilometer værk. Derfor må vi sikre, at også frie, uafhængige værksteder kan reparere en bil. Desuden bør enhver bilist også hjemme kunne vælge, på hvilket værksted han vil lade sin bil reparere. Denne konkurrence vil bestemt også være til gavn for forbrugerne. Det vil vi sikre med de nye bestemmelser.
<P>
Således har vi eksplicit anført i det nye direktiv om typegodkendelse, at bilproducenterne skal gøre alle oplysninger tilgængelige for de uafhængige værksteder, som er nødvendige for at kunne gennemføre reparation og vedligeholdelse af en bil. Denne bestemmelse er i overensstemmelse med den tilsvarende bestemmelse i Euro 5-forordningen, som vi vedtog under førstebehandlingen sidste år. Vores mål er at sikre de frie værksteders adgang til reparationsoplysninger. Det skal som en overgangsløsning reguleres i Euro 5, men i sidste ende i direktivet om typegodkendelse.
<P>
Til sidst vil jeg gerne appellere til kommissær Verheugen om at gennemføre Parlamentets og Rådets politiske vilje i forhandlingerne om den tekniske gennemførelse, for adgangen til reparationsoplysningerne skal også fungere i praksis.
<SPEAKER ID="186" NAME="Evelyne Gebhardt" LANGUAGE="DE">
Fru formand, hr. repræsentant for Rådet, hr. kommissær Verheugen! Jeg er også glad for, at vi har opnået en aftale mellem de tre organer i EU under andenbehandlingen, så vi kan stemme i morgen og hurtigt opnå en gennemførelse.
<P>
For Den Socialdemokratiske Gruppe er der tre punkter, der har været særligt vigtige. Det var for det første, at vi i artikel 31 blev enige om, at der kan bibeholdes et højt forbrugerbeskyttelsesniveau i forbindelse med godkendelsesprocedurer for dele eller udstyr, som indebærer en stor risiko for systemernes perfekte funktion.
<P>
For det andet indebærer den tekst, der blev vedtaget i udvalget, i det store hele en præcisering af de forvaltningstekniske forskrifter for typegodkendelsen og udvider dem på fællesskabsniveau til alle motorkøretøjer inklusive busser og erhvervskøretøjer. Når vi gennemfører det, kan vi bidrage til at forbedre færdselssikkerheden betydeligt.
<P>
For det tredje vil jeg især fremhæve, at der - især med ordførerens hjælp - også er gennemført en væsentlig forbedring af forskrifterne for at tilpasse køretøjer til handicappede menneskers særlige behov. Her tænker jeg især på mennesker i kørestol. Her er vi kommet et stort skridt fremad, og her giver vi borgerne et positivt billede af et Europa, som fokuserer på borgernes bekymringer.
<SPEAKER ID="187" NAME="Formanden">
Forhandlingen er afsluttet.
<P>
Afstemningen finder sted i morgen.
