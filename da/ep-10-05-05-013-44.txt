<CHAPTER ID="013-44">
44. Decharge 2008: EU's almindelige budget, Sektion III - Kommissionen
<SPEAKER ID="070" NAME="Ingeborg Gräßle" AFFILIATION="PPE">
(DE) Hr. formand! Jeg vil bede om at få foretaget en teknisk rettelse. I punkt 248 bør ordene "Kozloduy blok 1 til 4" indføjes efter "i Kozloduy-atomkraftværket".
<SPEAKER ID="071" NAME="Formanden">
Nøjagtigheden af alle disse bemærkninger vil blive tjekket.
<SPEAKER ID="072" NAME="Bogusław Liberadzki" LANGUAGE="EN">
Hr. formand! Jeg kunne ikke komme til Strasbourg, så jeg vil sige mange tak på vegne af de kolleger, der bidrog til forhandlingen. Det glædede mig, at Rådet var repræsenteret, da dechargeprocessen ikke blot vedrører EU's institutioner, men også medlemsstaterne, som Rådet repræsenterer.
<P>
Den centrale del af min betænkning er de mange forslag, der sigter mod at reducere antallet af fejl, belyse problemer og forbedre overensstemmelsen mellem oplysninger fra Kommissionen og fra Revisionsretten, så vi alle i fremtiden kan identificere og håndtere de virkelige problemområder i vores udgifter. Nu, da Lissabontraktaten er på plads, er tiden inde til at revidere selve dechargeprocessen.
<P>
Jeg opfordrer i min betænkning til en debat på højt niveau med EU-institutionerne og naturligvis medlemsstaterne, som er ansvarlige for omkring 89 % af udgifterne. Selvom min betænkning handler om 2008-dechargen, indeholder den mange aspekter, som er yderst relevante i dag. Vi ønsker alle at sikre, at Grækenland kan løse fortidens problemer. Afsnittet om Tyrkiet har tiltrukket opmærksomhed, og vi skal sikre, at førtiltrædelsesmidlerne bruges mere effektivt, men lad mig samtidig understrege, at vi ikke er ved at ændre arten af EU's forhold til dette land.
<P>
Alle de forbedringer, jeg har beskrevet, er vigtige. De nuværende finansielle problemer betyder, at hver eneste euro skal bruges klogt og være til gavn for befolkningerne i de forskellige lande, og det gælder også midlerne i strukturfondene og Samhørighedsfonden.
<P>
Jeg ser frem til samarbejdet med Kommissionen og Revisionsretten i de kommende uger, hvor vi skal omsætte ordene i min betænkning til handling, og jeg glæder mig til at rapportere tilbage til Dem om gennemførelsen i de kommende måneder.
