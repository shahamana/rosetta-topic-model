<CHAPTER ID="017">
Lov om det indre marked (forhandling) 
<SPEAKER ID="164" NAME="Formanden">
Næste punkt på dagsordenen er Kommissionens meddelelse om loven om det indre marked.
<SPEAKER ID="165" NAME="Michel Barnier" LANGUAGE="FR">
Fru formand, mine damer og herrer! Jeg er glad for officielt at præsentere Europa-Parlamentets medlemmer for meddelelsen om loven om det indre marked, der blev vedtaget af Kommissionen den 27. oktober samt for at drøfte den med Dem her i dag. Tilskyndet af hr. Harbour og hr. Grech indledte vi faktisk drøftelserne andetsteds i går, men med hundredvis af politiske, økonomiske og sociale interessenter, der er aktive på europæisk, nationalt og regionalt plan.
<P>
Det er et vigtigt dokument, fordi vi mener, at Europa drages til ansvar på mange fronter. Verden uden for Europa har spørgsmål vedrørende årsagerne til krisen. Vi har oplevet en utrolig barsk finanskrise i de seneste to år, og dets mange økonomiske, sociale og menneskelige eftervirkninger mærkes fortsat i alle vores lande. Der er den økonomiske krise i almindelighed, og så er der andre kriser som f.eks. fødevarekrisen, som vi ikke kan tillade os at ignorere, skønt der siges mindre om dem. Ca. en mia. mennesker risikerer at dø på grund af sult eller tørst. Så er der miljøkrisen, der formentlig er værst.
<P>
Vi er nødt til at tage disse udfordringer op, men ud over disse eksterne spørgsmål er der også interne spørgsmål, hvoraf det vigtigste utvivlsomt stilles af EU-borgerne, der ikke forstår det, som ofte er bekymrede eller vrede, som fortsat ikke er overbevist, men som har spørgsmål til dette store indre marked, der har været hjørnestenen siden oprettelsen af Det Europæiske Kul- og Stålfællesskab i 1950 - dette store europæiske marked, som vi tålmodigt opbygger sammen.
<P>
Vi får stillet følgende spørgsmål fra borgerne og fra de små og mellemstore virksomheder: Hvad kan det indre marked tilbyde os? Hvad gør Europa for os? Vi er nødt til at give et positivt svar på det spørgsmål, hvilket vi ikke altid gør.
<P>
Det konkluderede Mario Monti i den rapport, der blev bestilt af kommissionens formand, hr. Barroso. Denne rapport er ved mange lejligheder blevet drøftet her i Parlamentet, og den indeholder mange nyttige oplysninger. Mario Monti hævder f.eks., at det indre marked er stadig mere nødvendigt, men at det ikke desto mindre bliver stadig mindre populært. Vi er politikere med hvert vores mandat, og når vi hører sådanne konklusioner, er vi nødt til at forsøge at gøre det nødvendige populært, så det møder opbakning og forståelse.
<P>
Derfor ønskede vi i lyset af alle disse kriser og spørgsmål og i overensstemmelse med vores mandat at følge op på Mario Montis resultater - samt lignende resultater fra Europa-Parlamentet under ledelse af hr. Grech, som jeg takker - vedrørende det store indre markeds ufuldkomne, ufuldstændige og lejlighedsvis skuffende funktion.
<P>
Derfor præsenterer vi Dem i dag for et originalt dokument. Det er ikke noget, som De kan acceptere eller kassere. Det indeholder en handlingsplan snarere end et lovgivningsforslag, en handlingsplan, der i øjeblikket indeholder 50 forslag, som vi fremlægger til drøftelse, og som alle er udarbejdet med henblik på at forbedre det indre markeds funktion for at gavne små og mellemstore virksomheder, væksten og borgerne. Markedet er et køretøj, der skal fremme væksten og de sociale fremskridt, og ikke omvendt, sådan som jeg ofte tidligere har sagt.
<P>
Vi har netop drøftet direktivet om hedgefonde og private equity. Jeg må sige, at jeg har en meget klar strategi, som jeg agter at forfølge konsekvent i fem år. Som jeg fortalte Dem den 13. januar, vil vi sørge for, at de uundværlige finansielle tjenester og finansmarkeder atter kommer til at tjene realøkonomien i stedet for omvendt. Dermed vil vi sikre, at realøkonomien og det understøttende indre marked skaber vækst og social fremgang.
<P>
Vores egen strategi, der er i overensstemmelse med 2020-strategien, har til formål at forbedre det indre markeds funktion. Dette marked skal ses som den platform, som den europæiske økonomi bygger på. Vi er overbevist om, at hvis denne platform kan komme til at fungere bedre, end den gør i dag - hvilket er målet med handlingsplanen - så vil alt, hvad der bygges på den - private og offentlige initiativer, lokale, regionale, nationale og europæiske initiativer, foreningers aktiviteter og hele rækken af andre organer på markedet - også fungere bedre.
<P>
Vi ønsker at tilgodese disse spørgsmål og udfordringer ved at samarbejde med virksomhederne om en tilbagevenden til en stærk, bæredygtig og rimelig vækst. Vi foreslår en række foranstaltninger med speciel fokus på innovation samt små og mellemstore virksomheder.
<P>
Loven om det indre marked omfatter det vigtige patentspørgsmål, som vi netop nu drøfter i Konkurrencerådet under det belgiske formandskab, hvilket skaber forviklinger med min tidsplan. Mere overordnet set ønsker vi at gøre hele det lovgivnings- og skattemæssige miljø mere fleksibelt for virksomhederne samt at lette adgangen til den finansiering, de har brug for til deres investeringer.
<P>
Endelig ønsker vi for at forbedre den europæiske konkurrenceevne at styrke vores eksterne strategi i en ånd af gensidighed og gensidige fordele.
<P>
For at sikre, at EU-borgerne er i fokus på det indre marked, ønsker Kommissionen at vise, at markedet ikke udgør en hindring for udviklingen af tjenesteydelser af almen interesse samt vigtig infrastruktur. Vi vil udarbejde en meddelelse, der utvivlsomt vil blive støttet, forstærket og forbedret af Parlamentets bidrag: en meddelelse om tjenesteydelser af almen interesse og offentlige tjenester. Vi vil gerne gøre det klart, at det indre marked opretholder de sociale rettigheder, der er knæsat i chartret om grundlæggende rettigheder, og at det kan tilbyde nye udviklingsmuligheder for socialt innovative virksomheder, der både tjener de europæiske arbejdstagere og forbrugere.
<P>
Nu kommer vi til tredje kapitel af loven om det indre marked. Denne brede tilgang giver kun mening, når den betragtes i forbindelse med forbedret forvaltning via en øget dialog og et øget partnerskab med vores virksomheder og vores medborgere, men også mellem EU-institutionerne, medlemsstaterne og de regionale og lokale myndigheder samt gennem en bedre social dialog. I alt vores samarbejde er vi overbevist om, at vi har brug for hjælp fra alle borgere og alle virksomheder for at imødegå udfordringen vedrørende konkurrenceevnen og den vækst, der forventes af EU's borgere. Vi har brug for hjælp fra alle samfund.
<P>
Det er således målet med de fire måneders europæisk offentlig debat, som vi vil iværksætte sammen med Dem. Mange kommissærer, 13 stk., arbejdede med loven om det indre marked - hvilket jeg takker dem for - der er blevet godkendt af Kommissionen efter langtrukne interne drøftelser. Spørgsmålet er en af vores topprioriteter, og vi diskuterer disse 50 forslag. Vi vil lytte opmærksomt til bidragene fra de forskellige institutioner og fra vores forskellige partnere, og ved afslutningen på høringen - sandsynligvis til februar - vil vi færdiggøre listen over forpligtelser, som de relevante kommissærer påtager sig at stille forslag om inden for højst to år. Følgelig vil fejringen af det indre markeds 20-års dag i 2012 - 20 år efter Jacques Delors' forpligtelser og forslag - ikke blive præget af nostalgi eller melankoli (der er ikke plads til nostalgi for tiden), men derimod blive en proaktiv og dynamisk begivenhed.
<P>
Derfor sætter vi bolden i spil i dag, ligesom vi gjorde i går. I fire måneder vil mine kolleger og jeg være behjælpelige med at koordinere den europæiske offentlige debat, der er startet i Europa-Parlamentet i dag. Vi vil bestræbe os på at spille en konstruktiv og meget opmærksom rolle.
<SPEAKER ID="166" NAME="Andreas Schwab" LANGUAGE="DE">
Fru formand, hr. kommissær, mine damer og herrer! I denne uge har vi i det såkaldte forum for det indre marked diskuteret Kommissionens forslag, der gerne skulle resultere i en meget konkurrencedygtig social markedsøkonomi i Europa. Alle tre begreber - konkurrenceevne, socialøkonomi og markedsøkonomi - er vigtige for os i denne henseende, og det glæder os i særlig grad, at kommissæren med ansvar for det indre marked, Michel Barnier, har formået at genoplive den bredspektrede tilgang - som hr. Grech i sin betænkning kalder en holistisk tilgang - som vi ønskede for det indre marked. Efter vores mening er det et vigtigt skridt, men vi mener også, at der er behov for flere små skridt for virkelig at fuldføre den bredspektrede tilgang af dette lovgivningsprojekt. Det er her, Europa-Parlamentet kommer ind i billedet.
<P>
Europa-Parlamentets engagement vil kun lykkes, hvis vi bliver i stand til at overvinde de tekniske, institutionelle og politiske forskelle, som sådanne lovgivningsprojekter medfører, for først da bliver vi i stand til fuldt ud at udnytte forslagets iboende lovgivningsmæssige potentiale. Det er det, vi ønsker at gøre.
<P>
Jeg er sikker på, at den offentlige høring af borgere og interesserede aktører kan medvirke til at involvere alle i dette lovgivningsforslag og give dem en fornemmelse af medindflydelse på lovgivningsforslagets endelige skæbne. Jeg kan fortælle kommissær Barnier, at Parlamentet vil gøre sit til at nå dette mål. Vi ønsker at revidere programmet med 50 forslag, vi ønsker at opstille prioriteter, vi ønsker at sikre, at alle Europa-Parlamentets udvalg involveres, og at vi formår at skabe den institutionelle enighed, der kræves af en sådan lovgivning.
<P>
I sidste instans skal vi sikre, at alle finder deres plads på det indre marked, og at vi alle kan nyde godt af samarbejdet på dette indre marked. Det ønsker vi at vise i 2012 - på 20-års dagen for det indre marked - og vi vil arbejde hårdt for at få det til at lykkes.
<SPEAKER ID="167" NAME="Evelyne Gebhardt" LANGUAGE="DE">
Fru formand! Jeg vil gerne takke kommissær Barnier for hans arbejde. Det var ikke nogen let opgave, og han har medtaget ting fra professor Montis rapport og fra hr. Grechs arbejde for Europa-Parlamentet. Vi kan også se et forsøg på en holistisk tilgang, der ikke helt er lykkedes på den måde, vi havde forestillet os, men som ikke desto mindre er et skridt i den rigtige retning. Det er også meget vigtigt at gøre det helt klart, at man forsøger at virkeliggøre borgernes sociale rettigheder, der naturligvis bør være et centralt element i EU's lovgivning. På vegne af min gruppe må jeg imidlertid sige, at vi føler, at visse ting i teksten er for svage, for enkle eller for ubetydelige eller helt mangler, fordi et af de afgørende krav fra os, som hr. Barnier også var enig i, var medtagelsen af en social klausul inden for alle vigtige områder af den europæiske politik. Vi kan ikke finde denne sociale klausul. Et tilsagn om at gennemføre sociale konsekvensanalyser ville tilfredsstille os. En social klausul er imidlertid betydeligt mere, end hvad vi finder i denne tekst. Vi vil bestræbe os på at hjælpe Dem, så vi gør fremskridt i den rigtige retning, fordi det er yderst vigtigt for os.
<P>
Der er et andet punkt, jeg finder problematisk, og som også var meget vigtigt for vores gruppe. Vi opfordrer til kollektive klageordninger. Vi ønsker kollektive klageordninger for borgerne, så de virkelig er i stand til at vurdere deres forbrugerbeskyttelsesrettigheder. På vegne af Kommissionen annoncerede hr. Barnier, at der skal gennemføres flere undersøgelser. Der er lavet undersøgelser på dette område i tre år. Nu synes jeg, at det er på tide at komme videre og rent faktisk få et lovgivningsforslag fra Kommissionen og ikke blot endnu et forslag om at gennemføre en undersøgelse, så vi kan se, hvordan vi kan komme videre herfra.
<P>
Som De kan se, er vi tilfredse med nogle ting og mindre tilfredse med andre, og vi vil arbejde hårdt sammen med Kommissionen, Rådet og kollegerne fra de andre grupper for at sikre, at vi i sidste ende står med en virkelig god tekst.
<SPEAKER ID="168" NAME="Jürgen Creutzmann" LANGUAGE="DE">
Fru formand, kommissær Barnier, mine damer og herrer! Verdens største indre marked målt i økonomisk magt har i den globaliserede æra udviklet sig til en afgørende beliggenhedsmæssig fordel for EU. Derfor er det så utrolig vigtigt at modsætte sig protektionistiske tendenser og fortsætte udvidelsen af det indre marked. I lyset af de stærkt forgældede nationale budgetter kan Europa kun styrke økonomien gennem strukturreformer. Siden det indre markeds oprettelse i 1992 har det allerede genereret en ekstra vækst på 1,85 %. Gennemførelsen af de annoncerede foranstaltninger skulle gerne skabe en yderligere vækst på 2-4 %.
<P>
Vi kan opdele Kommissionens 50 forslag til initiativer for det indre marked i tre kategorier. For det første i de mange konkrete forslag, der under alle omstændigheder vil forbedre det indre marked for virksomheder og borgere. Det drejer sig bl.a. om oprettelsen af et fuldt funktionsdygtigt indre energimarked, der med Europa som et økonomisk og industrielt centrum er særlig vigtigt. Så er der et EU-erhvervskort og et EU-kvalifikationskort, der skal fremme mobiliteten i EU, hvilket bliver stadig vigtigere i fremtiden for at bevare Europas konkurrenceevne i en globaliseret verden, samt styrkelsen af den elektroniske handel gennem bedre forvaltning af ophavsrettigheder og nye retningslinjer for en effektiv gennemførelse af servicedirektivet for at skabe nye job.
<P>
For det andet er der imidlertid også mange forslag, der er formuleret for svagt til, at vi rigtig kan vurdere dem. Derfor er vi fortsat nødt til at vente på Kommissionens konkrete forslag. Her medtager jeg revisionen af EU's regler for offentlige indkøb, foranstaltninger vedrørende forsyningspligtsydelser samt - fru Gebhardt - overvejelserne vedrørende en europæisk tilgang til kollektive klageordninger. Jeg ved ikke, om vi bør følge den samme fejlagtige vej som USA.
<P>
For det tredje indeholder meddelelsen også visse forslag, der efter min mening er ufrugtbare med hensyn til at styrke det indre marked, fordi de belaster virksomhederne med ekstra bureaukrati. Vi er derfor nødt til at drøfte disse forslag, og vi er også parate til at gøre det.
<SPEAKER ID="169" NAME="Emilie Turunen" LANGUAGE="EN">
Fru formand! I aften forhandler vi om det, der efter min mening kan blive den vigtigste EU-lov i de kommende år. Det er inden for rammerne af en reform af det indre marked, at vi har en ægte mulighed for at omdanne Europa til en mere social og bæredygtig union, så spørgsmålet er, om denne meddelelse formår at pege i retning af et grønnere og mere socialt retfærdigt indre marked.
<P>
Jeg synes ikke, at vi er nået helt i mål endnu. Lad mig komme med to eksempler. Det første er forslag 29. Her er jeg nødt til at spørge hr. Barnier om garantien for retten til at strejke? Hvor er garantien for, at de grundlæggende sociale rettigheder ikke bliver fældet af markedets friheder? Jeg er klar over, at der i Kommissionen er forskellige holdninger til dette spørgsmål, og jeg vil stille et meget direkte spørgsmål til hr. Barnier. Er det sandt, at kommissærer fra bl.a. Danmark, Sverige, Tyskland og Storbritannien har kæmpet imod Deres forslag om at indføre en social klausul? Hvis det er tilfældet, bør De vide, at De har Europa-Parlamentets opbakning, da indførelsen af sådanne garantier ville være en sand forsoning.
<P>
Et andet eksempel på noget, der skal forbedres, er forslag 19 om indførelsen af en et fælles konsolideret selskabsbeskatningsgrundlag. Det er noget, som vi hos De Grønne har bedt om i lang tid, og som vi derfor vil være glade for. Men for os opstår problemet, når vi læser teksten. Den siger, at det fælles konsoliderede selskabsbeskatningsgrundlag skal have til formål at fjerne fragmenteringen for virksomhederne. Hør nu her. Efter min mening er det største problem med selskabsskatter i Europa ikke fragmentering, men en usund fortsat nedadgående konkurrence mellem medlemsstaterne. Det er foregået i 15 år, og det er ikke så underligt, at vi nu har problemer med at finansiere vores velfærd.
<P>
Efter min mening bør formålet med et fælles konsolideret selskabsbeskatningsgrundlag være en afslutning på usund konkurrence i Europa. Det er det virkelige problem. Ydermere mener jeg, at vi skal gå længere end det nuværende forslag om et grønnere indre marked - eksempelvis gennem grønne indkøb. Jeg tror, at vi kan få langt større resultater på den vis. Jeg vil derfor sige til hr. Barnier, at der er arbejde at gøre, at jeg ser frem til det, og at vi sætter stor pris på hans deltagelse i disse meget omfattende drøftelser.
<SPEAKER ID="170" NAME="Malcolm Harbour" LANGUAGE="EN">
Fru formand! Jeg finder det vigtigt at afspejle, at tanken om et ambitiøst program til håndtering af gennemførelsen af det indre marked - eller vores bevægelser i retning af en gennemførelse, for den vil formentlig aldrig nogensinde blive fuldbyrdet - ikke var med i EU 2020-strategien. Den var heller ikke med i Deres program, da De sidste år deltog i en høring her i Parlamentet. Jeg mener, at det afspejler den politiske fremdrift bag behovet for at gennemføre det indre marked og forbedre dets profil, hvilket blev fremkaldt af hr. Barrosos beslutning om at bede Mario Monti om at se på det, samtidig med vores udvalg under ledelse af Louis Grech gjorde det samme.
<P>
Vi er yderst tilfredse med, at De har taget initiativ til at gå videre med det. De har fået en fornemmelse af nogle af de kommende forhandlinger. Efter min mening bør vi reflektere over dette som en passende lejlighed til at håndtere det, som Europa har et desperat behov for: økonomisk vækst, job, en dynamisk lille virksomhedssektor, mere innovation, mere effektive offentlige indkøb - alle de ting, som borgerne vil dømme os på. Hvis vi får flere af dem tilbage i arbejde og får flere virksomheder sat i gang, er det det største enkeltstående sociale resultat, som vi vil skabe med denne lov.
<SPEAKER ID="171" NAME="Kyriacos Triantaphyllides" LANGUAGE="EL">
Fru formand! Efter vores mening er den nye meddelelse fra Kommissionen om det indre marked helt i tråd med filosofien bag Lissabonstrategien, som alle betragter som en fiasko. Sådan som vi ser det, skal konkurrencen underlægges strenge regler samt statslig intervention, hvilket bevises af krisen. Forbrugerne skal beskyttes mod den spekulation, der lader markederne blive kontrolleret af et oligopol, og effektive offentlige tjenester skal kompensere for markedets mangler.
<P>
I Kommissionens forslag vælger man at se bort fra den manglende grundlæggende sociale beskyttelse og at se gennem fingre med den faktiske situation i mange europæiske lande i dag. Mens Kommissionen er villig til at støtte en række foranstaltninger for at hjælpe virksomheder, sker der ikke fremskridt i forbrugerbeskyttelsessektoren, hvor man har gentaget tidligere forslag om konsekvensanalyser. Der er således ikke sket fremskridt for forbrugerne. Så hvordan kan vi overbevise forbrugerne om, at dette direktiv vedrører dem? Hvad er forandret i forhold til tidligere?
<P>
Beskyttelse af forbrugere og arbejdstagere skal være det centrale element i alle EU's lovgivningsinitiativer. Specielt tjenesteydelser af almen økonomisk interesse må ikke underlægges konkurrencelovgivningen, loven for det indre marked eller regler, der regulerer støtte eller liberaliseringen af offentlige kontrakter. Universel adgang til offentlige tjenester af høj kvalitet skal være et grundlæggende politisk kriterium.
<SPEAKER ID="172" NAME="Matteo Salvini" LANGUAGE="IT">
Fru formand, mine damer og herrer! Jeg vil gerne takke kommissæren, og forhåbentlig husker han, at Europas befolkning ikke skal tjene markedet, men at markedet skal tjene befolkningen - til trods for det, som de tidligere talere har sagt - og derfor skal markedet reagere på folkets behov.
<P>
Jeg taler på vegne af en af de fire motorer i den europæiske økonomi, Lombardiet. Der, hvor vi er, tegner de små og mellemstore virksomheder sig for adskillige millioner job. Forhåbentlig vil den ambitiøse plan, der er underskrevet af hr. Barnier, og som vi har læst, ikke støde sammen med forslagene fra nogle af de andre kommissærer. Jeg tænker på afskaffelsen af told på tekstilprodukter fra Pakistan, hvilket vil koste hundredtusindvis af job i Lombardiet og resten af Europa.
<P>
Vi står klar til at hjælpe med at publicere dette, men jeg ved ikke, om fire måneder er nok. Jeg tænker på virksomhederne i Veneto, der er oversvømmet netop nu. Jeg ved ikke, om de vil være i stand til at være tilstrækkelig involveret fra nu og frem til februar i det, som under alle omstændigheder er en ambitiøs plan, som vi i Gruppen for Europæisk Frihed og Demokrati og Lega Nord forhåbentlig vil kunne være med til at forbedre samt hjælpe med.
<SPEAKER ID="173" NAME="Lara Comi" AFFILIATION="PPE">
(IT) Fru formand, kommissær, mine damer og herrer! Det indre marked repræsenterer et grundlæggende strategimål for Europa, der skal forfølges med fornyet politisk beslutsomhed. Der er skabt enestående resultater med de mål, der er nået i årenes løb, men i dag skal vi helt klart skue fremad. Europa er ikke længere det samme som i 1985. De nye realiteter kræver bestemt nye svar.
<P>
Den nuværende europæiske og internationale sammenhæng, der er karakteriseret ved verdensomspændende samhandel, teknologisk udvikling og fremkomsten af nye aktører på verdensscenen, kræver bestemt en seriøs relancering af det indre marked, der rammer den rette balance mellem beskyttelse af alle involverede parter: erhvervslivet, forbrugerne og arbejdstagerne. Kommissionens dokument er en god start, men nu skal det fremmes og udspredes mest muligt.
<P>
Blandt de mange mål, der opstilles i dokumentet, vil jeg gerne fremhæve betydningen af specielt tre aspekter. For det første er jeg helt enig i nødvendigheden af at styrke den lovgivningsmæssige ramme gennem en standardisering i kommende revisioner. En fuld virkeliggørelse af EU's indre marked kræver en standardisering, hvilket i de seneste år har haft afgørende betydning for frie varebevægelser, ligesom det har bidraget til at eliminere hindringer for den frie handel.
<P>
En koordinering af de nationale skattepolitikker er lige så vigtig - med identifikationen af et skattegrundlag. I de kommende måneder vil mit arbejde bestå i at udbrede kendskabet til dette vigtige dokument mest muligt samt i at tale med alle berørte parter, så vi får vedtaget en strategi, der kan leve op til virksomhedernes og borgernes forventninger.
<SPEAKER ID="174" NAME="Louis Grech" AFFILIATION="S&amp;D">
Fru formand! Relanceringen af det indre marked skal have politisk støtte, være økonomisk levedygtig og være socialt acceptabel for EU-borgerne. En genopfriskning af det indre marked bliver kun vellykket, hvis vi overbeviser borgerne om, at det indre marked virkelig er i deres interesse. I denne henseende sætter jeg stor pris på kommissær Barniers stærke ønske om at tage hensyn til borgernes bekymringer og håb. Kommissær Barnier strakte sig faktisk ekstra langt for at forsone spændinger og modstridende synspunkter og inkorporere de forskellige interessenters forskellige prioriteringer.
<P>
I sin nuværende udformning tager loven om det indre marked imidlertid ikke i tilstrækkelig grad fat på den sociale dimension, der ville sikre den rette balance med en åben økonomi, der stimulerer vækst og jobskabelse, men som i processen sikrer forbrugerbeskyttelsen og borgernes rettigheder. Vi må ikke tabe den holistiske vision af det indre marked af syne, og vi bør heller ikke nærme os denne lov på en defaitistisk måde, og her er jeg enig med kommissær Barnier om, at vi skal kæmpe mod "trætheden i det indre marked" - specielt når trætheden udgår fra institutionerne.
<P>
Efter min mening får det indre marked ikke den politiske støtte, der er absolut nødvendig for at sikre, at det ikke bliver gammelt nyt. Mere politisk ledelse vedrørende det indre marked fra Kommissionens og Rådets formænd ville være stærkt medvirkende til at skabe et levedygtigt indre marked, der kan fungere som katalysator for et økonomisk opsving. Vi har tillid til, at kommissær Barnier vil tage hensyn til vores bekymring under de kommende måneders seriøse drøftelser. Vi må ikke miste dette politiske momentum og denne enestående mulighed for at genoplive det indre marked. Jeg gentager, at markedsintegration ikke er en irreversibel proces, der kan tages for givet. Et svagt og skrøbeligt indre marked vil skabe mere desintegration end integration for det europæiske projekt.
<SPEAKER ID="175" NAME="Olle Schmidt" AFFILIATION="ALDE">
(SV) Fru formand! EU's indre marked er måske det vigtigste instrument til at sætte fornyet skub i Europa. De, der forsøger at fremstille globaliseringen som en trussel, tager helt fejl. Globaliseringen er en mulighed for Europa. Hvis vi ikke ønsker, at Europa bliver et isoleret kontinent, er vi nødt til fortsat at nedbryde barrierer og grænser. Jeg bakker sammen med Gruppen Alliancen af Liberale og Demokrater for Europa fuldt op om Deres arbejde. Vi må gøre mere for at nedbryde barrierer. Det er vores fælles ansvar.
<P>
Jeg havde gerne set, at De var gået videre og mere i den retning af den rapport, som professor Monti redegjorde for forleden. Han fremlagde en meget detaljeret analyse af de tiltag, som Europa kunne gøre. Kommissionen skal vise større mod, men det gælder også os i Europa-Parlamentet. Vi skal være klarsynede. Europa kan overvinde krisen, men ikke ved at stå stille og opretholde status quo.
<SPEAKER ID="176" NAME="Edvard Kožušník" AFFILIATION="ECR">
(CS) Fru formand! Hr. Harbour talte om ambition, men jeg vil gerne tale om mod. Da professor Monti udarbejdede sin - i hvert fald efter min opfattelse - fremragende rapport, spurgte jeg ham, om han mente, at politikerne ville have mod til at gennemføre hans anbefalinger på europæisk plan såvel som i medlemsstaterne. Da han er en klog politiker, svarede han meget klogt: Det er op til Dem - De er politiker. Jeg vil også gerne tale om modet til at fremme tiltag, som efter min mening er vigtige for Europa, da det indre marked er et af de vigtigste instrumenter til at skabe konkurrenceevne, men også til at bevare arbejdspladser i et globalt Europa. Jeg vil i denne forbindelse blot på det kraftigste opfordre kommissæren til at være modig i forhold til medlemsstaterne, de nationale parlamenter og Europa-Parlamentet, da denne diskussion helt sikkert ikke bliver nem. Vi kan helt sikkert nå til enighed på en række områder, men der vil være andre områder, som vil give anledning til meget intense drøftelser.
<SPEAKER ID="178" NAME="Anna Maria Corazza Bildt" AFFILIATION="PPE">
(EN) Hr. formand! Den tyske kansler Angela Merkel udtalte i går til Finansiel Times, at protektionisme er vores største trussel. Kommissionens initiativ kommer i denne forbindelse på det rette tidspunkt, idet vi nu er nødt til at rette fornyet fokus på realøkonomien for at overvinde krisen.
<P>
Akten for det indre marked er et historisk initiativ. Den bør efter min opfattelse have den samme status, som Delors' hvidbog fik for 20 år siden. Jeg håber virkelig, at den vil få optimal politisk opmærksomhed i Kommissionen, i Rådet og i medlemsstaterne.
<P>
Det glæder mig, at det belgiske formandskab fulgte mit tilsagn afgivet på vegne af PPE-Gruppen om at indkalde Rådet (konkurrenceevne) med henblik på en drøftelse af akten for det indre marked. Jeg glæder mig også over kommissær Barniers visioner om udvikling af et marked med fokus på borgerne. Det vil kræve partnerskab og fælles ansvar. De kan i denne forbindelse regne med os i PPE-Gruppen, i Udvalget om det Indre Marked og Forbrugerbeskyttelse. Alle EU-institutionerne skal også være indstillet på at indgå partnerskaber.
<P>
Det er ligeledes vigtigt, at virksomhederne udviser engagement, og her er selvregulering nøglen til succes. I løbet af de kommende fire måneder skal den offentlige debat skabe politisk opbakning, og vi skal sammen med borgerne og aktørerne udvikle de 50 forslag, der er opstillet i akten for det indre marked.
<P>
Tiden er moden til handling. Jeg vil meget gerne sikre mig, at vi alle har forståelse for spørgsmålets uopsættelighed. De arbejdsløse kan ikke længere vente på job, borgerne kan ikke længere vente på et bedre udbud og lavere omkostninger, og virksomhederne kan ikke længere vente på bedre konkurrencevilkår. Som ordfører for et mere effektivt og fair marked for handel og distribution vil jeg gerne understrege, at dette marked er af afgørende betydning for det indre marked og for forbedringen af borgernes tilværelse.
<P>
Der er stadig en række nationale regler, der hæmmer den frie bevægelighed. Urimelig handelspraksis og begrænsning af markedsadgangen er stadig et problem, og der er legetøj, der skal testes igen, selv om det allerede er blevet godkendt i en medlemsstat. Jeg vil i denne forbindelse gerne takke det belgiske formandskab, der har fokus på gennemførelsen af EU-retten i national lovgivning. Lyset for enden af tunnelen er ikke protektionisme, men fri bevægelighed, og akten for det indre marked har potentiale til at ruste Europa til at indtage sin globale rolle.
<SPEAKER ID="179" NAME="Stephen Hughes" AFFILIATION="S&amp;D">
(EN) Hr. formand! I sit kommissorium fra sidste år til professor Monti opfordrede kommissionsformand Barroso professor Monti til at se "med nye øjne på, hvordan markedet og de sociale dimensioner af en integreret europæisk økonomi gensidigt kan styrkes". I sin rapport opfordrede professor Monti på sin side på det kraftigste til, at der blev skabt politisk konsensus, idet han understregede følgende: "At skabe konsensus [...] vil således være en afgørende komponent i den nye strategi for det indre marked. Bestræbelserne på at skabe konsensus skal tage hensyn til de vigtigste betænkeligheder, der omgærder det indre marked i dag."
<P>
Hvis vi skal skabe denne konsensus, skal der skabes en ny balance mellem den sociale og økonomiske søjle i strategien for det indre marked. Jeg er nu klar over, at De rent faktisk erkender dette, og jeg glæder mig over Deres personlige bestræbelser på at skabe denne afbalancerede konsensus. Men desværre var der andre i kollegiet, der ikke delte denne opfattelse, og selv om der er gode elementer i denne meddelelse, som mine kolleger har sagt, mener vi ikke, at den i øjeblikket skaber grundlag for denne konsensus. Jeg håber, at vores grupper i Europa-Parlamentet kan samarbejde effektivt og forsøge at skabe den rette balance og denne konsensus, og jeg håber, at kommissærkollegiet ved høringsperiodens afslutning vil tage vores holdning til efterretning og udarbejde en afbalanceret konsensuspakke.
<P>
Jeg vil meget gerne se teksten med markering af ændringer vedrørende forslag nr. 29 og nr. 30. Det vil efter min mening være spændende at se, hvem der er ansvarlig for ændringerne og det meget særlige sprog, der anvendes her. Nogle medlemmer har været inde på den sociale klausul i forslag nr. 29. Jeg mener, at forslag nr. 30 er meget vigtigt, idet der henvises til behovet for et lovgivningsinitiativ, "som formentlig kommer til at omfatte eller blive suppleret med en præcisering af udøvelsen af grundlæggende sociale og arbejdsmarkedsmæssige rettigheder i forbindelse med det indre markeds økonomiske frihedsrettigheder." Det kan tolkes således, at der henvises til den såkaldte Monti II-forordning. Jeg håber, at dette er tilfældet, fordi der således henvises direkte til den sociale klausul, som vi lægger stor vægt på. Vi vil samarbejde med Dem om dette spørgsmål i de kommende måneder.
<SPEAKER ID="180" NAME="Kay Swinburne" AFFILIATION="ECR">
(EN) Hr. formand! 13 af de 50 mål i Kommissionens meddelelse om akten for det indre marked vedrører mit arbejde i Parlamentets ECON-udvalg, men alle 50 vedrører min valgkreds og de mennesker, jeg blev valgt til at repræsentere. Grundlæggende vil mange af disse EU-projekter, hvis de gennemføres ordentligt, være til meget stor fordel for alle mine vælgere i Wales. Navnlig SMV'er er af afgørende betydning for den walisiske økonomi og for Europa som helhed. Jeg glæder mig derfor både over forslagene om adgang til finansiering via kapitalmarkederne og om at sørge for, at venturekapitalfonde etableret i de enkelte medlemsstater kan fungere og frit investere i virksomheder i EU.
<P>
Mario Monti understregede klart i hans nylige rapport, at det indre marked var gået i stå. Vi er nødt til at sætte fornyet skub i processen og på denne måde minde vores vælgere om, at EU ikke blot handler om regulering og bureaukrati med enorme omkostninger til følge, men at EU rent faktisk bør og kan skabe konkrete fordele for virksomhederne og handelen såvel som for forbrugerne og den enkelte borger. Heri ligger EU's egentlige merværdi.
<SPEAKER ID="181" NAME="Sandra Kalniete" AFFILIATION="PPE">
(EN) Hr. formand! PPE-Gruppen har altid været en stærk tilhænger af det indre marked, og jeg kan bekræfte, at vi vil gøre vores yderste for at sikre, at dette initiativ bliver gennemført, således at vi i 2012 kan fejre årsdagen for det indre marked med stolthed og uden fortrydelse.
<P>
Jeg vil gerne gentage, hvad professor Monti sagde i går under det første forum for det indre marked. Han anførte, at det indre marked ikke er et flagskibsinitiativ, fordi det hverken er et flag eller et skib. Det er et hav og den vind, der gør det muligt for skibene at sejle. Jeg er sikker på, at Parlamentet i sin betænkning om akten for det indre marked vil søge den rette balance mellem den sociale dimension og fremme af erhvervslivet og vækst.
<P>
PPE-Gruppen vil lægge særlig vægt på erhvervsklimaet for små og mellemstore virksomheder og vil bidrage til udarbejdelsen af konkrete forslag om styringen af det indre marked. Jeg takker kommissær Barnier for dette meget aktuelle initiativ og for hans visioner. Han har vores fulde støtte.
<SPEAKER ID="182" NAME="Małgorzata Handzlik" AFFILIATION="PPE">
(PL) Hr. formand! Akten for det indre marked er en god nyhed for det indre marked og for virksomhederne, forbrugerne og borgerne. Jeg glæder mig over, at Kommissionen har fremlagt et så ambitiøst program for fuldførelsen af det fælles marked. Under gårsdagens forum om det indre marked, hvor kommissæren for første gang redegjorde for et program med 50 forslag, blev der givet udtryk for forskellige holdninger til akten. Det blev navnlig anført, at der er behov for at anvende en holistisk tilgang til opbygningen af det fælles marked og således bidrage til at afslutte dette projekt, der blev påbegyndt for over 20 år siden. Det er vigtigt at skabe et ægte enhedsmarked til gavn for borgerne, hvor borgerne ikke oplever problemer i forbindelse med åbning af bankkonti, indregistrering af biler, anerkendelse af kvalifikationer, overførsel af pensionsrettigheder eller bestilling af varer og tjenesteydelser via internettet fra andre medlemsstater.
<P>
Jeg mener imidlertid, at det fortsat er en prioritet at sikre fri bevægelighed for tjenesteydelser, og der skal således træffes yderligere tiltag til gennemførelse af servicedirektivet. Jeg er imidlertid enig i professor Montis udtalelse i går. Han sagde, at vi har kendt til mange af initiativerne i akten for det indre marked i lang tid, og der er således hverken tale om nye problemer eller nye løsninger. Jeg opfordrer derfor på det kraftigste Kommissionen, medlemsstaterne og mine kolleger i Europa-Parlamentet til at fremskynde godkendelsen og gennemførelsen af lovgivning, der er af afgørende betydning for borgerne, forbrugerne og virksomhederne.
<SPEAKER ID="183" NAME="Regina Bastos" AFFILIATION="PPE">
(PT) Hr. formand! Jeg vil gerne indledningsvis takke kommissær Barnier for redegørelsen om dette vigtige dokument. Som det blev anført, indvirker den krise, som vi oplever i øjeblikket, på alle sektorer i vores samfund og økonomi, hvilket skaber frustration og mistillid blandt borgerne i forhold til det indre marked.
<P>
Dette indre marked er imidlertid et af Europas vigtigste redskaber til bekæmpelse af den nuværende krise. Vi glæder os derfor meget over denne meddelelse med forslag til mere ambitiøse politikker for det indre marked, der giver os mulighed for at genskabe tilliden til vores sociale markedsøkonomiske model. I den nuværende situation bør EU tage særligt hensyn til sine 20 mio. små og mellemstore virksomheder. I lyset heraf bør en af EU's prioriteter være at skabe mekanismer, der imødegår disse virksomheders manglende adgang til kredit.
<P>
Vi vil også gerne understrege Kommissionens forslag om at evaluere initiativet vedrørende SMV'er ("Small Business Act") inden udgangen af 2010 for at gøre livet nemmere for disse virksomheder, navnlig ved at forenkle bureaukratiet og beskatningen og lægge større vægt på virksomhedernes sociale ansvar. Vi håber, at de 50 foranstaltninger, der er blevet foreslået her, kan medvirke til at fremme opbygningen af det indre marked og sikre, at vi drager fuld fordel heraf, da dette marked kan være en yderligere kilde til vækst for den europæiske økonomi.
<SPEAKER ID="184" NAME="Sophie Auconie" AFFILIATION="PPE">
(FR) Hr. formand, hr. kommissær, mine damer og herrer! På et tidspunkt, hvor de europæiske borgere mere end nogensinde har brug for et solidarisk og ambitiøst Europa, et socialt, men dynamisk Europa, vil jeg gerne rose kommissær Barniers tilgang. Denne tilgang, akten for det indre marked, er en omfattende, samlet tilgang til det indre marked, en fælles tilgang. De har formået at samle en række EU-kommissærer med interesse i dette dokument og en åben tilgang omkring diskussionsbordet, og De kommer her i dag for at indlede debatten om dokumentet, således at vi alle kan forbedre det med vores egne idéer. Det er en borgerorienteret tilgang, idet De ønsker, at borgerne og virksomhederne på ny skal være kernen i det indre marked, og jeg tror, at det rent faktisk vil være den største udfordring i de kommende måneder og år.
<P>
Der er endvidere tale om en politisk tilgang, og jeg tror, at Europa frem for alt har brug for flere politiske tiltag, og det henhører helt sikkert også under Parlamentets ansvarsområde. Med hensyn til indholdet vil jeg gerne fokusere på spørgsmålet om forsyningspligtydelser. Jeg er enig med Dem i, at vi i højere grad har brug for retssikkerhed end en lovmæssig ramme. I Økonomi- og Valutaudvalgets udtalelse, som jeg vil forelægge inden længe, taler jeg om en køreplan for de ansvarlige myndigheder. De taler om en værktøjskasse. Vi er allerede ved at nærme os hinanden, selv om vi i semantisk henseende begge er nødt til at gå et skridt videre. Jeg tror, at vi bliver nødt til at arbejde specifikt med denne værktøjskasse, hvilket vil være en virkelig udfordring, samt på at sikre gennemsigtighed i forhold til alle de aktører, der bruger og ønsker at udbyde forsyningspligtydelser.
<SPEAKER ID="185" NAME="Damien Abad" AFFILIATION="PPE">
(FR) Hr. formand! Europa står ved et vendepunkt og har pligt til at gribe ambitiøst og proaktivt ind over for en økonomisk og finansiel krise, der naturligvis rammer de europæiske borgere hårdt. Jeg vil gerne hilse kommissær Barniers initiativ velkommen, idet han fortjener ros for den metode, han har anvendt, og som han agter at videreudvikle i de kommende år. Jeg glæder mig også over Kommissionens ændrede tilgang til det indre marked. Der er et mål, en vilje til at samarbejde om at sikre, at dette fremragende projekt, det indre marked, bliver en succes.
<P>
Med hensyn til indholdet glæder jeg mig over, at der langt om længe kommer fokus på det indre markeds interne dimension, både på fremme af vores industrier og beskyttelse af vores borgere. Vi kan kun få indflydelse eksternt, hvis vi står stærkt internt. Jeg er nemlig i lighed med Dem en stærk tilhænger af det indre marked, men ikke et forældet marked, og derfor vil jeg gerne slutte med et citat af Jacques Delors, der sagde: "Jeg forkaster et Europa, der blot er et marked, et frihandelsområde uden sjæl, uden samvittighed, uden politisk vilje og uden en social dimension." Denne akt for det indre marked er udtryk for denne politiske vilje og denne sjæl.
<SPEAKER ID="186" NAME="Marc Tarabella" AFFILIATION="S&amp;D">
(FR) Hr. formand, hr. kommissær! Jeg vil gerne hilse denne akt for det indre marked, og navnlig indarbejdelsen af sociale og socioøkonomiske begreber, velkommen. Jeg kan forestille mig, at det ikke var nemt for medlemmerne af den nuværende Kommission. Jeg vil ikke desto mindre gerne ind på tre spørgsmål, hvor jeg stadig er fuld af håb, om end jeg i øjeblikket er noget frustreret.
<P>
For det første et spørgsmål, som fru Gebhardt også var inde på, nemlig kollektive klageordninger. Vi har haft høringer om dette spørgsmål i 20 år. Kommissionen har afholdt høringer lige siden kommissær Van Mierts initiativ. Jeg håber naturligvis, at dette problem vil blive løst en dag.
<P>
Det andet spørgsmål vedrører passagerer. Som De anfører, vil den seneste forordning om flypassagerers rettigheder nu langt om længe blive ændret som følge af det islandske vulkanudbrud, men vi har i 10 år stillet krav om en dækkende lovgivning om alle passagerers rettigheder. Hvornår får vi den? Der er nu begyndt at vise sig tegn på utålmodighed, hvilket er berettiget.
<P>
Jeg vil ikke engang nævne spørgsmålet om forsyningspligtydelser. Vi afventer et rammedirektiv. Hvad får vi? De siger, at der vil blive forelagt en meddelelse, og at der vil blive truffet foranstaltninger.
<P>
Jeg har tillid til, at De som en pragmatisk mand sikrer, at denne akt for det indre marked bliver mere end blot et katalog med gode hensigter.
<SPEAKER ID="187" NAME="Róża Gräfin von Thun und Hohenstein" AFFILIATION="PPE">
(PL) Hr. formand! Jeg vil gerne fortælle Dem om min oplevelse under et møde med en ung journalist i dag om gårdsdagens høring om akten for det indre marked. Journalisten var meget imponeret og talte med stor forundring i stemmen om dokumentet. Han sagde, at det er et sensationelt og revolutionerende dokument, og spurgte, hvorfor det ikke drøftes mere bredt, og hvorfor der ikke er fokus på dette dokument i den europæiske debat.
<P>
Det er rent faktisk os, der skal sikre, at de 50 forslag i dokumentet om det fælles marked, som kommissæren har redegjort for, får en central plads i den europæiske debat i Europa-Parlamentet, de øvrige institutioner, medlemsstaterne og medierne. Dokumentet er meget vigtigt og meget konkret. Vi ved alle, at de vigtigste spørgsmål er fred, demokrati og menneskerettigheder, men det, som berører os alle mest direkte er noget, som letter vores dagligdag - det fælles marked. Det anføres, at dette er vores flagskibsprogram. Som professor Monti sagde, er det imidlertid hverken et flag eller et skib, men havet og vinden. Vi skal hjælpe vores borgere ved at sikre, at de drager fordel af disse vinde og have.
<SPEAKER ID="188" NAME="Bernadette Vergnaud" AFFILIATION="S&amp;D">
(FR) Hr. formand, hr. kommissær, mine damer og herrer! Her et par måneder efter fremlæggelsen af professor Montis rapport, hvori det påpeges, at der på ny skal være en borgerorienteret tilgang til det indre marked, glæder jeg mig over Kommissionens svar. Jeg vil navnlig gerne fremhæve den øgede anerkendelse af erhvervsmæssige kvalifikationer, støtte til SMV'er, den nye lovgivning om offentlige kontrakter og koncessionskontrakter om tjenesteydelser og retssikkerhed inden for den sociale økonomi. Jeg glæder mig derfor over disse ambitioner.
<P>
Jeg beklager imidlertid, at der ikke er nogen klar fastlæggelse af prioriteter i de 50 forslag. Jeg er bekymret over de forskellige generaldirektoraters og kommissærers fragmenterede tilgang og opfordrer kommissionsformand Barroso til at engagere sig mere i dette spørgsmål for at undgå modstridende forslag.
<P>
Endelig beklager jeg, at der ikke afgives egentlige tilsagn om forsyningspligtydelser, idet vi i årevis har anmodet om beskyttende lovgivning, hvilket det nu er muligt at indføre i henhold til Lissabontraktaten. Jeg vil derfor afvente de endelige tekster, før jeg tager stilling og eventuelt støtter Deres bestræbelser på at imødegå denne store udfordring for Europas og alle europæiske borgeres fremtid.
<SPEAKER ID="189" NAME="Pablo Arias Echeverría" AFFILIATION="PPE">
(ES) Hr. formand, hr. kommissær! Jeg vil gerne benytte denne lejlighed til at hilse den meddelelse, som De har redegjort for, velkommen. Jeg mener, at det er et godt initiativ som led i de fortsatte bestræbelser på at forbedre det indre marked i Europa. Det er efter min opfattelse afgørende at drøfte de 50 forslag, som De var inde på i Deres redegørelse. Jeg håber, at jeg i Parlamentet vil være i stand til at spille en aktiv rolle og bidrage til at fjerne hindringerne for e-handel i Europa.
<P>
Mange af de nuværende hindringer for e-handel er allerede blevet afdækket, og der er endog blevet fremsat konkrete forslag til fjernelse af disse hindringer. Hvis disse hindringer skal fjernes, skal der være politisk vilje. Jeg mener, at denne meddelelse er et godt udgangspunkt, og vi bør efter min mening støtte den ved at spille en aktiv rolle.
<SPEAKER ID="190" NAME="Michel Barnier" LANGUAGE="FR">
Hr. formand! Tak for Deres budskab. Jeg vil forsøge at svare, dog uden at foregive at svare alle i detaljer. Jeg er sikker på, at vi vil få mulighed for at mødes igen. Jeg vil først komme ind på det, den første taler, hr. Schwab, sagde, da han understregede det oprindelige mål, som vi skal sætte fornyet skub i og hold fast ved, nemlig den sociale markedsøkonomi. Han tilføjede - og jeg er enig med ham - at vi lægger vægt på hvert enkelt af disse tre ord: social - marked - økonomi. Det er vigtigt, og disse ord er naturligvis indarbejdet i Lissabontraktaten, der tilføjer et yderligere mål, nemlig høj konkurrenceevne.
<P>
Denne akt for det indre marked er rent faktisk baseret på et mål, nemlig en social markedsøkonomi med høj konkurrenceevne, og vi - og navnlig jeg - er overbevist om, at hvis vi skal sikre konkurrenceevnen - jeg gentager - sikre konkurrenceevnen og vækst, skal alle borgere, alle virksomheder og alle lokalsamfund bidrage.
<P>
Det vil ikke blot ske af sig selv. Selv om vi skal vedtage love og skabe rammer, er det op til borgerne, virksomhederne og lokalsamfundene at gribe chancerne og mulighederne på dette indre marked. Det er målet. Jeg vil naturligvis gerne understrege over for hr. Schwab og mange andre her i Parlamentet, at når denne debat er afsluttet, skal vi helt sikkert tage stilling til vigtigere og mere konkrete prioriteter end dem, vi selv har været i stand til at fastlægge, selv om vi allerede har fastlagt 29 eller 30 hovedprioriteter ud af 50. Jeg vil gerne tilføje, at der stadig var mange andre idéer i Mario Montis rapport.
<P>
Jeg vil imidlertid også gerne understrege, at jeg er enig i det, hr. Creutzmann og fru Corazza Bildt sagde tidligere. Som jeg selv understregede i den analyse, jeg fremførte tidligere i min redegørelse, sagde de, at vi bør se på, hvad der sker i mange af vores lande på grund af krisen, på grund af manglende forståelse, på grund af dette spørgsmål, "Hvad tilbyder markedet os?", som besvares med "Ikke meget". Det skaber frygt og manglende forståelse, og alt dette ligger til grund for den stigende populisme og protektionisme.
<P>
Det første offer for protektionisme vil rent faktisk være det indre marked. Vi er derfor nødt til at tage afstand fra disse protektionistiske tiltag og fristelser ved at gribe ind, være dynamiske og iværksætte initiativer.
<P>
Hr. Harbour påpegede, at det var en ny forpligtelse. Jeg husker, at jeg under min høring den 13. januar udtrykkeligt sagde, at i de fem år, vi skulle samarbejde, ville jeg påtage mig at skabe forening sammen med mine kolleger. Jeg er jo ikke den eneste kommissær. Der er formodentlig 15 eller 16 kommissærer, der har arvet en temmelig stor del af lovgivningen - 1 500 tekster, der skal håndhæves og håndhæves intelligent på markedet.
<P>
Et tusinde femhundrede tekster! Jeg sagde imidlertid, at jeg ville bestræbe mig på at forene borgerne og virksomhederne med dette indre marked, og De har ret i at understrege, at denne debat og Kommissionens forslag om en omfattende og holistisk handlingsplan - for at gentage hr. Grechs opmuntrende ord - kan være en mulighed for os.
<P>
Hr. Harbour nævnte også øget konkurrenceevne. Vi vil arbejde videre med en lang række praktiske forslag i denne akt for det indre marked vedrørende lovgivnings- og skattevilkårene for virksomheder, herunder navnlig for små virksomheder, revisionen af direktiverne om regnskabsstandarder i 2011, et fælles konsolideret selskabsskattegrundlag - min kollega hr. Šemeta arbejder på dette forslag - nye strategier for moms og sammenkoblingen af virksomhedsregistre.
<P>
Der er tale om en række praktiske forslag, der skal forenkle de lovgivnings- og afgiftsmæssige og finansielle rammer for små og mellemstore virksomheder. Derudover er der den digitale dagsorden, som jeg arbejder på sammen med min kollega Neelie Kroes, der arbejder med stor beslutsomhed. Der er også detailsektoren og mange andre idéer, som fru Handzlik var inde på tidligere.
<P>
Jeg vil gerne sige noget mere konkret om den sociale dimension, som jeg også lægger stor vægt på. Hr. Triantaphyllides og hr. Hughes nævnte dette spørgsmål helt fra starten af drøftelsen i lighed med fru Gebhardt og fru Turunen. Vi har drøftet dette spørgsmål og vedtaget holdninger, der ikke nødvendigvis er blevet korrekt gengivet i aviserne, hvilket jeg gerne vil påpege. Det er efter min opfattelse normalt, helt normalt, at afholde en sådan drøftelse i kollegiet. Det modsatte ville rent faktisk være unormalt.
<P>
Vi er 27 kommissærer med forskellige holdninger, traditioner og nationaliteter, og hvis vi alle samarbejder, står vi sammen om disse forslag. Vi forsøger at finde tyngdepunktet for den generelle europæiske interesse i forslag, der efterfølgende vil blive drøftet af Dem her i Parlamentet og i Ministerrådet, således at de kan blive suppleret eller forbedret.
<P>
Vi har derfor haft drøftelser, hvilket er normalt, for at skabe den rette balance mellem de økonomiske frihedsrettigheder, der er fastlagt i traktaten, fri bevægelighed og arbejdsmarkedsparternes legitime friheder og rettigheder, navnlig med hensyn til kollektive skridt.
<P>
Det er efter min opfattelse kun rimeligt, at arbejdstagerne i lighed med virksomhederne har klare og pålidelige rammer for deres arbejde.
<P>
Kommissionens foranstaltninger vil derfor blive samordnet i denne ånd. Vi vil på grundlag af vores nye strategi for gennemførelse af chartret om grundlæggende rettigheder sikre, at der tages behørigt hensyn til de rettigheder, der er fastsat i chartret, herunder retten til kollektive skridt. Kommissionen vil gennemføre den horisontale sociale klausul i traktatens artikel 9 fuldt ud ved at foretage en forudgående og gennemgribende analyse af den sociale indvirkning af samtlige lovgivningsforslag på det indre marked. Jeg støtter under alle omstændigheder fortsat indførelsen af en klausul om, hvorledes kollektive rettigheder vil blive sikret i den nye lovgivning, hvor det er relevant.
<P>
Det skal med andre ord vurderes fra sag til sag, om der er behov for en sådan klausul. Vi vil drøfte dette spørgsmål med Dem i løbet af de kommende måneder for at forbedre Kommissionens forslag yderligere i muligt omfang. Det vil også gøre sig gældende for den kvalitetsramme for forsyningspligtydelser, som kommissionsformand Barroso har bebudet.
<P>
Jeg vil også gerne sige til hr. Grech, at forslagene vedrørende forbrugere endnu ikke er færdige. Vi arbejder på dette sammen med kommissær Dalli. De har ret i at advare mod det indre markeds skrøbelighed. Intet er hugget i sten. Derfor har vi brug for denne deltagelse, denne støtte fra borgerne, hvis vi skal styrke dette indre marked på bæredygtig vis, idet det skaber muligheder. Det bør i langt højere grad være et område med muligheder end et område med begrænsninger.
<P>
Fru Gebhardt og hr. Tarabella var inde på spørgsmålet om kollektive klageordninger. Vi vil ikke opgive dette spørgsmål. Det bør undersøges behørigt, hvilket er blevet understreget under en række drøftelser her i Parlamentet samt i Kommissionen. Mine tre kolleger hr. Dalli, fru Reding og hr. Almunia arbejder på dette, og de vil drage konklusioner af den høring, vi netop har lanceret om indførelsen af kollektive klageordninger, når tiden er inde og så hurtigt som muligt.
<P>
Jeg vil også gerne sige til fru Comi, at jeg er enig med hende i, at vi skal knytte det indre marked sammen med kommissær Tajanis meddelelse om industripolitikken. Vi samarbejder om dette, navnlig på standardiseringsområdet.
<P>
Hr. Salvini var inde på regionerne, herunder navnlig hans egen region. Jeg vil gerne understrege, at jeg er helt overbevist om, at De som altid bør gå videre med den debat, som vi er ved at starte her, i regionerne. Jeg vil fremsende dette dokument på de 23 EU-sprog til alle nationalt valgte repræsentanter i hver eneste medlemsstat. Vi vil sende det til regionerne, til foreningerne og til de faglige organisationer og erhvervsorganisationerne, således at denne debat bliver så decentraliseret som muligt. Da jeg lyttede til hr. Salvini, kom jeg også til at tænke tilbage på et vigtigt tilsagn, der blev afgivet af den tidligere kommissionsformand Jacques Delors, da det indre marked blev oprettet. Det var et tilsagn om samhørighedspolitik, som jeg længe har været fortaler for, med henblik på at undgå regionale forskelle i dette indre marked. Disse ting hænger derfor sammen.
<P>
Fru Thun Und Hohenstein var inde på denne debat. Hun lægger stor vægt på dette spørgsmål og navnlig på idéen om et forum, som er hendes idé. Vi vil afholde dette forum om det indre marked hvert år og opdatere top 20-listen, dvs. listen over de 20 områder, hvor der er sket reelle fremskridt. Jeg håber, at det ikke vil være de samme områder år efter år i fem år, at de vil ændre sig, og at vi vil være i stand til at fjerne nogle områder og gøre fremskridt, men vi vil under alle omstændigheder afholde dette forum.
<P>
Jeg vil også gerne gentage det, hr. Abad sagde om den eksterne dimension. Vi er uden tvivl nødt til at være stærke internt og stærke, når vi går ud og erobrer andre markeder og opfylder andre behov i resten af verden, uden naivitet og med et ønske om åbenhed og gensidighed. Jeg er også enig i min kollega hr. De Guchts rammende udtalelser i går om dette krav om gensidighed, som vi bør stille i vores forbindelser til EU's vigtige partnerregioner og -lande.
<P>
Endelig vil jeg gerne gentage, hvad hr. Kožušník sagde tidligere, da han anmodede os om at være modige. Ja, jeg vil lede denne debat med al min styrke, men jeg kan ikke lede den alene alle steder i hvert eneste land. Jeg vil lede den i morgen i Deres hjemland, da vi rejser sammen til Prag, og jeg vil lede den, så godt jeg kan, i alle medlemsstater. Vi kan ikke klare dette alene. Det handler om samarbejde. De 13 kommissærer, der i februar vil forpligte sig til at forelægge disse forslag, vil også bidrage sammen med alle de andre. Parlamentet, regionerne, de økonomiske og sociale partnere og de nationalt valgte repræsentanter skal engagere sig i denne debat.
<P>
Det er ikke et dokument, man kan sige ja eller nej til. Det kan stadig forbedres. Vi mener, at vi kan forbedre det, prioritere det og frem for alt gennemføre det sammen med Dem, da det er tvingende nødvendigt at genoprette væksten og konkurrenceevnen i samarbejde med borgerne og virksomhederne.
<SPEAKER ID="191" NAME="Formanden">
Forhandlingen er afsluttet.
<SPEAKER ID="192" NAME="António Fernando Correia De Campos" LANGUAGE="PT">
1. Der er blevet gjort en imponerende indsats for at samordne 1 500 spredte retsakter. 2. Meddelelsen giver et overblik over de 50 instrumenter, der skal anvendes til at opbygge det indre marked, og som indtil videre er blevet anvendt på en ufokuseret og fragmenteret måde. Det er første gang, vi får et overblik over alle de midler, vi har til rådighed. 3. Vores erfaringer bør være afgørende for fremtiden. Nogle foranstaltninger har været meget vellykkede, mens gennemførelsen af andre foranstaltninger stadig kun er halvvejs eller endog kun i en meget tidlig fase. Nogle foranstaltninger har slået fejl i forhold til målsætningerne. Vi kan nu i højere grad end nogensinde gøre brug af det, der inden for videnskaben kaldes et "naturligt eksperiment". 4. Vi kan ikke klage over manglende teknologiske ressourcer, idet vi i stigende grad bruger redskaber som e-handel, e-udbud og alle redskaberne inden for rammerne af den digitale dagsorden for Europa og det digitale indre marked. Teknologien eksisterer, og den er også nødvendig. Vi mangler blot initiativ. 5. Europa 2020-strategien med indikatorer og mål er et enestående eksempel. Den skal gennemføres effektivt. Krisen forværres, og styrkelsen af det indre marked kan bidrage til imødegåelsen af krisen. 6. Det er et meget ambitiøst projekt. Er Kommissionen parat til at få det bedste ud af denne situation? Er den parat til at anerkende, at dette projekt bør sættes i gang i sin nuværende form uden irrelevante supplerende foranstaltninger?
<SPEAKER ID="193" NAME="João Ferreira" LANGUAGE="PT">
Baggrunden for kommissær Barniers lancering af denne debat er sigende og afslørende ud fra forskellige synsvinkler. I sidste ende er markedet rent faktisk den vigtigste årsag til og endelige mål for den europæiske integrationsproces, hvilket kommissæren lagde vægt på at understrege. Denne vision, der blev givet meget direkte og klart udtryk for her, er meget afslørende for den kapitalistiske karakter af denne integrationsproces, som Lissabontraktaten har institutionaliseret og styrket. På et tidspunkt, hvor europæerne virkelig lider under følgerne af den kapitalistiske krise, som EU har været med til at skabe gennem sine politikker, kommer Kommissionen her for at præsentere en løsning på krisen, der er en forsættelse ad samme vej, som førte os ud denne vanskelige situation. Styrkelsen af det indre marked og sikring af de europæiske stormagters store økonomiske og finansielle koncerners profitter ligger til grund for de stigende uligheder i EU, mellem stater og i de enkelte stater. Det fører til en fortsat svækkelse af de mest sårbare økonomier, til privatisering af nøglesektorer i økonomien, til kommercialisering af stadig flere sociale områder og til angreb på offentlige tjenester. "Business as usual" er tidens løsen i EU. "Samhørighed" bliver i stigende grad blot et slogan uden praktisk betydning.
<SPEAKER ID="992" NAME="Lidia Joanna Geringer de Oedenberg" LANGUAGE="PL">
Kommissionens meddelelse "På vej mod en akt for det indre marked", der er blevet udarbejdet på grundlag af professor Montis rapport, er et ekstremt vigtigt dokument om de foranstaltninger, som EU skal træffe for at styrke det indre marked i den næste halve snes år. Blandt de initiativer, som Kommissionen har fremlagt, vil jeg navnlig henlede opmærksomheden på initiativerne vedrørende oprettelse af et "digitalt" indre marked, da jeg mener, at det er afgørende for den europæiske økonomis fremtid. Jeg ønsker ikke at forklejne Kommissionens gode hensigter, men det er mit indtryk, at den har haft større fokus på "beskyttelsen" af kreativitet end på fjernelsen af barrierer for udviklingen af kommercielle tjenester på internettet. Et eksempel herpå er antallet af planlagte juridiske projekter. Meddelelsen indeholder ikke mindre end 50 initiativer vedrørende det indre marked i bredeste forstand, men jeg kunne ikke finde nogen henvisning til et emne, som jeg har arbejdet med i flere år, og som vedrører skabelsen af ensartede vilkår af adgang til medietjenester på det fælles marked. Jeg tænker her på fremme af undertekstning af fjernsynsprogrammer på EU-plan, hvilket gør det betydeligt lettere for døve at få adgang til medierne samt gør det nemmere for borgerne at lære fremmedsprog. Jeg håber, at Kommissionen vil rette opmærksomheden mod dette emne i den nærmeste fremtid.
<SPEAKER ID="991" NAME="Othmar Karas" LANGUAGE="DE">
Det er en kendsgerning, at akten for det indre marked er en revolution. Den er denne Kommissions mest konkrete arbejdsprogram. Den er vores tredje store projekt efter indførelsen af euroen og udvidelsen af EU. Vi har brug for større dynamik, beslutsomhed, mod og en mere europæisk indstilling, hvis det skal lykkes os gennemføre de 50 forslag. Det indre marked skal blive hjemmemarkedet for 500 mio. mennesker, fordi det er vores potentiale for vækst, beskæftigelse og konkurrenceevne. Der er stadig mange skatte, der skal graves op. Det indre marked vil også gøre de såkaldte nettobidragydere såsom Østrig og Tyskland til store nettomodtagere. Vi skal udnytte potentialet ved at frigøre det indre marked fra dets lænker, overvinde protektionisme og nationalisme og vælge at opfatte EU som et kontinent. Det er primært vores opgave som politikere at få dette til at lykkes. Lad os derfor gå i gang med arbejdet!
<SPEAKER ID="194" NAME="Alajos Mészáros" LANGUAGE="HU">
Vi kan alle være enige i Kommissionens målsætning om at sikre en social markedsøkonomi med høj konkurrenceevne. Kommissionens meddelelse indeholder konkrete forslag om styrkelse af det indre marked. Vi forventer, at de vil blive gennemført. Ifølge kommissær Barnier skal vi drage fordel af mulighederne i det indre marked, som endnu ikke er blevet udnyttet. Det er rigtigt, at der kan opstilles en lang række resultater, som har forenklet vores tilværelse i EU. Der skal imidlertid træffes yderligere foranstaltninger som følge af den globale udvikling. Det indre marked kan blive endnu mere integreret. Jeg støtter tanken om, at markederne både skal tjene økonomien og borgerne i EU på en og samme tid. Borgernes rettigheder og økonomiske spørgsmål behandles i særskilte dokumenter. Det skyldes forhåbentlig målsætningen om at skabe balance mellem disse to vidt forskellige aspekter på markedet. EU's rolle som initiativtager og koordinator af styrkelsen af det indre marked er ubestridelig. Men hvis medlemsstaterne ikke forpligter sig til gennemførelse, vil vi skulle vente i lang tid på gode sociale ordninger, høje uddannelsesstandarder og konkurrencedygtige job. Selv om nogle sætter spørgsmålstegn ved åben høring, mener jeg, at alle aktører bør have mulighed for at give udtryk for deres holdning. Jeg mener ligeledes, at initiativet om at drøfte indre markedsanliggender inden for rammerne af et årligt forum er positivt. Deltagerne i denne debat er naturligvis institutionerne, medlemsstaterne, virksomhederne og borgerne, med andre ord alle aktørerne på det indre marked. Forummet vil også medvirke til at øge bevidstheden om, at det indre marked er en del af vores dagligdag.
<SPEAKER ID="990" NAME="Alfredo Pallone" LANGUAGE="IT">
Jeg støtter fuldt ud indholdet og tidsrammen i Small Business Act. Det indre marked er den mest integrerede form for fælles marked, idet der er større fokus på at fjerne barrierer - fysiske barrierer (grænser), tekniske barrierer (standarder) og skattemæssige barrierer - mellem medlemsstaterne. Det er af afgørende betydning for integration og bæredygtig vækst i Europa. Den nuværende økonomiske krise har endnu engang understreget betydningen af det indre marked for det europæiske projekts succes. Vi stiller også krav om fornyet politisk vilje til at modstå fristelsen til økonomisk nationalisme og til at udnytte alles fulde potentiale. Krisen har øget risikoen for misbrug af statsstøtte, der skal hjælpe de vigtigste nationale virksomheder. Løsningen på problemet med at sætte fornyet skub i hele den europæiske økonomi ligger i stedet i (og det er det indre marked-løsningen) at fjerne de vedvarende hindringer for den frie bevægelighed for varer, personer, tjenesteydelser og at sikre samme behandling af økonomiske operatører og borgere i hele EU.
<SPEAKER ID="195" NAME="Olga Sehnalová" LANGUAGE="CS">
Jeg glæder mig meget over og støtter fuldt ud initiativet vedrørende akten for det indre marked. Der er efter min opfattelse imidlertid et problem, som jeg gerne vil nævne, og det er ikke marginalt. Det vedrører den langsigtede kommunikationsstrategi, ikke kun i forbindelse med dette dokument, men i forbindelse med det indre marked generelt. I forslag nr. 48 i meddelelsen anfører Kommissionen, at den vil styrke høring af og dialog med civilsamfundet, og at der især vil blive lagt vægt på at sikre, at der tages hensyn til forbrugernes synspunkter. Hvis Kommissionen virkelig ønsker at forsvare almindelige forbrugeres synspunkter, skal den gøre langt mere end tidligere for at markedsføre denne meddelelse i medierne. I Den Tjekkiske Republik og Slovakiet står der f.eks. desværre overhovedet ikke noget i medierne om forelæggelsen af dette grundlæggende dokument. Det er tilsyneladende ikke et emne, der fortjener opmærksomhed her. Oplysningskampagnen om fordelene ved det indre marked bør derfor ikke kun finde sted i de europæiske institutioner, men bør være mere decentraliseret på både nationalt og regionalt niveau. Der bør navnlig være fokus på fordelene ved det indre marked og på løsningen af de problemer, som forbrugerne står over for i dagligdagen på det indre marked, som f.eks. bankafgifter, sammenligning af varepriser osv. Jeg vil derfor opfordre Kommissionen til at forbedre sin kommunikationsstrategi over for slutbrugerne, således at borgerne bliver bedre informeret om fordelene ved det indre marked.
