<CHAPTER ID="016">
Indlæg af et minuts varighed om politisk vigtige sager
<SPEAKER ID="196" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="197" NAME="Mairead McGuinness" AFFILIATION="PPE-DE">
- (EN) Hr. formand! Der er, som De ved, en debat i gang i Irland om Lissabontraktaten, da de irske vælgere har det privilegium at skulle stemme om traktaten. Men der raser endvidere - og i dag forstærkedes den yderligere - en krig på ord mellem landbrugssektoren og vores kommissær for handel, Peter Mandelson, og det er beklageligt, at krigen på ord i dag er tiltaget, og at det er ved at være næsten umuligt at adskille bekymringer om verdenshandelsforhandlingerne fra afstemningen om Lissabontraktaten.
<P>
Jeg mener personligt, at vi kan trække os væk fra denne situation, men kun hvis man giver folk kendsgerningerne. Det, jeg virkelig ønsker at understrege i aften, er - og det nævnes, at Parlamentet er drivkraften i demokratiet og i EU - at vi, som valgte repræsentanter, skal forelægges kendsgerningerne af Kommissionen. Jeg har skrevet til kommissæren. Jeg har nu ventet seks uger på et svar. Det siger vist alt. Men Lissabontraktaten er vigtig, og det er en skam, at disse to emner er blevet forbundet.
<SPEAKER ID="198" NAME="Marianne Mikko" AFFILIATION="PSE">
- (ET) Hr. formand! Mine damer og herrer! Ytringsfriheden er demokratiets vigtigste kendetegn. Den må ikke underlægges nogen form for kompromis.
<P>
Den 2. maj, bare én dag inden verdensdagen for pressefrihed, blev den moldoviske avis Jurnal de Chisnaus bankkonto fastfrosset ved retskendelse. Dette skete på baggrund af avisens rapportering om voldtægtsanklager mod statsadvokaten. Jeg gentager, avisen rapporterede eller bragte et overblik. Den gjorde det, som det er meningen, at medierne skal gøre.
<P>
Efter at have været journalist i 20 år, og som den nuværende formand for den moldoviske delegation, fordømmer jeg uforbeholdent denne handling. En række internationale journalistorganisationer har også givet udtryk for deres bekymring. Retskendelsen er intet andet end en ny måde at krænke ytringsfriheden på i Moldova.
<P>
EU bør fortsat yde omfattende støtte til Moldova. Det 21. århundredes Europa er et Europa med ytringsfrihed. Alt andet ville betyde, at demokratiet var i fare. Vi bør ikke bare se til, mens tingene forværres. Vi skal tværtimod i demokratiets navn møde enhver, der forsøger at træde vores mest dyrebare værdier under fode, med et verbalt stormløb. Demokratiet og ytringsfriheden er uerstattelige.
<SPEAKER ID="199" NAME="DanutBudreikait" AFFILIATION="ALDE">
- (LT) Hr. formand! Jeg husker stadig, fra da jeg læste introduktionen til EU, at der stod, at medlemsstaterne solidaritet var en af Europas vigtigste værdier, med små lande, som f.eks. Beneluxlandene, som den reelle drivkraft bag det indre marked. Alle landenes interesser ansås for at være lige vigtige.
<P>
I dag har de største landes energiinteresser imidlertid hæmmet alle EU-værdierne i en sådan grad, at der er risiko for, at de for altid vil være energiøer. Hvis Rusland lukker for olieforsyningen til Litauen, vil de store medlemsstater sammen med Rusland bebrejde Litauen for at have gjort Europa til gidsel for de postsovjetiske landes energiinteresser. De postsovjetiske lande indfører med andre ord en dagsorden, som ikke repræsenterer forholdet mellem Rusland og EU, hvilket hindrer strategisk samarbejde.
<P>
EU synes ikke at have bemærket, at Gazproms olierørledningsnet allerede dækker stort set hele EU, og vi vil meget snart opdage, hvem der sidder på energiforsyningen i Europa.
<P>
Jeg ville opfordre Kommissionen og medlemsstaterne til ikke at indlede forhandlinger med Rusland, før alle medlemsstaterne, store som små, er nået til enighed. EU's dobbeltmoral er en langvarig skændsel.
<SPEAKER ID="200" NAME="Mikel Irujo Amezaga" AFFILIATION="Verts/ALE">
- (ES) Hr. formand! I går offentliggjorde Kommissionen et notat, hvoraf det fremgik, at den særlige afgift på salg i detailleddet af visse brændstoffer ikke er i overensstemmelse med fællesskabslovgivningen.
<P>
Kommissionen mener bl.a., at hovedformålet med afgiften er at styrke regionernes uafhængighed ved at give dem mulighed for at generere afgiftsindtægter.
<P>
I morgen, den 8. maj, fremsætter generaladvokaten i Luxembourg sin udtalelse om sagen, som vil afgøre, hvorvidt de baskiske provinsråd eller provinsområder har lovgivningskapacitet.
<P>
Eftersom Kommissionen betragter enhver skævvridning i afgiftssatser som statsstøtte, kunne man sige, at Kommissionen er imod, at nogen enhed ud over staten skal have kapacitet til at fastsætte sine egne afgiftssatser.
<P>
Jeg opfordrer derfor Parlamentet til at overveje dette anliggende og bede Kommissionen om at ændre politisk linje, da det kan ende med at begrænse den uafhængighed, der er blevet tildelt mange områder, som ikke er stater.
<SPEAKER ID="201" NAME="Zdzisław Zbigniew Podkański" AFFILIATION="UEN">
- (EN) Hr. formand! Det glæder mig at se den revision af den fælles landbrugspolitik og de første kriseforanstaltninger, der træffes inden for det ernæringsøkonomiske område.
<P>
De konklusioner, der er blevet fremsat, og de beslutninger, der er blevet truffet, er desværre uldne og utilstrækkelige. Det skal slås tydeligt fast, at den fælles landbrugspolitik i sin nuværende form medfører et tab af biologisk sikkerhed i EU og en forværring af den globale fødevarekrise. Restriktioner på landbrugsproduktion, ordrer, forbud, kvoter og kontingenter medfører en yderligere formindskelse af fødevarereserverne, særlig i de nylig tiltrådte medlemsstater. Inden man f.eks. påbegyndte processen med EU-integration, plejede Polen at producere dobbelt så mange fødevarer, som det gør nu. Hvis det måtte, ville landet producere langt mere i dag.
<P>
Konklusionen er meget enkel. Hvis der er fødevaremangel, så lad os lade de lande, som har muligheden for det, producere mere, og det vil sige de nye medlemsstater.
<SPEAKER ID="202" NAME="Diamanto Manolakou" AFFILIATION="GUE/NGL">
- (EL) Hr. formand! Mere end 30.000 politibetjente med særlige militære enheder, vandkanoner og tåregas tæsker og nedslagter arbejdere i gaderne omkring Taksimtorvet i Istanbul og arbejdstagersammenslutningen DISK's hovedkvarter. Dette medførte over 500 arrestationer og dødsfald blandt demonstranterne.
<P>
Vi udtrykker vores solidaritet med den tyrkiske arbejderklasse og alle tyrkiske arbejdstagere som helhed, og vi kræver, at der sættes en stopper for forfølgelse på baggrund af politisk aktivitet og fagforeningsaktiviteter. Arbejderklassen har en umistelig ret til at strejke og demonstrere den 1. maj. På denne dag mindes vi de arbejdere, som faldt i klassekampen for at forsvare og udbygge deres bedrifter og udrydde al menneskelig udnyttelse.
<P>
Vi ønsker at fordømme dette uacceptable forbud og denne brutale undertrykkelse fra den tyrkiske regerings side. Samtidig støtter vi fagforeningernes og de politiske partiers ret til at afholde deres 1. maj-møde på Istanbuls historiske Taksim torv, hvor 34 arbejdere blev myrdet den 1. maj 1977.
<SPEAKER ID="204" NAME="Csaba Sándor Tabajdi" AFFILIATION="PSE">
- (HU) Hr. formand! Det er med stor varme og anseelse, at jeg lykønsker kansler Angela Merkel med at have modtaget dette års Charlemagnepris. Hun har gjort en enestående indsats for at fremme Lissabontraktaten og lette integrationen af de nye medlemsstater. Jeg glæder mig også over, at der i år for første gang er blevet uddelt Charlemagnepriser for unge. Jeg er især glad og stolt over, at den første Charlemagnepris for unge nogensinde blev tildelt Ungarn, til et fantastisk hold af unge ungarer ved Ferenc Rákóczi II-stiftelsen for deres "studerende uden grænser"projekt. Jeg lykønsker det ungarske hold, såvel som sølvmedaljevinderen, Storbritannien, og bronzemedaljevinderen, Grækenland. Det ungarske "studerende uden grænser"projekt er enestående, idet det giver unge fra ungarske etniske mindretalssamfund i de deltagende lande, Slovakiet, Rumænien, Ukraine og Serbien, mulighed for at udveksle idéer om uddannelse og kulturelle spørgsmål i Europa. Det er en milepæl, at en så fremtrædende europæisk pris tildeles i anerkendelse af støtte af forbindelserne mellem segmenter af en etnisk gruppe i deres hjemland og dem, der bor i andre lande.
<SPEAKER ID="205" NAME="Formanden">
Mange tak, hr. Tabajdi. Det vil sikkert glæde Dem at vide, at jeg havde æren af at være en del af den jury, som uddelte Charlemagneprisen for unge. Jeg fortæller Dem dette, så De ved, at vi traf den rette beslutning.
<SPEAKER ID="206" NAME="Marco Pannella" AFFILIATION="ALDE">
- (IT) Hr. formand, mine damer og herrer! Troende vil vide dette bedre end jeg - ikketroende, som jeg er - men det lader til, at man i Vietnam fra den 13.-17. maj fejrer en vigtig højtid i den buddhistiske kalender, nemlig Wesak, eller Buddhas fødsel. Det lader til, i hvert fald så vidt vi ved, at den øverste buddhistiske patriark i den forenede buddhistiske kirke i Vietnam, Thich Huyen Quang, som i 26 år har været i husarrest i sit kloster, og hans stedfortræder, Thich Quang Do, den kandidat, som blev udpeget af mange af os, end ikke vil have mulighed for at fejre ceremonien frit. Gennem de seneste 26 år har vi, ligesom Parlamentet, anmodet om deres frigivelse 15 gange. Jeg ved, at tiden er løbet ud, men Europas tid til skam er ikke løbet ud, den er kommet tilbage, så vær på vagt.
<SPEAKER ID="207" NAME="Ilda Figueiredo" AFFILIATION="GUE/NGL">
- (PT) Hr. formand! Den regulære krisesituation, som påvirker store områder i Nordportugal som følge enten af lukningen af mange små og mellemstore virksomheder eller af flytning af multinationale selskaber eller endda på grund af de meget lave lønninger, har i de seneste år tvunget mere end 100.000 arbejdstagere til at flytte til Spanien og andre EU-lande, som regel for at arbejde i byggebranchen. Disse arbejdere endte imidlertid ofte i prekære situationer. I mange tilfælde sluttede arbejdet, andre var udsat for kontraktbrud og løfter, som ikke blev holdt, lønninger, der lå under minimumsgrænsen, eller ualmindelig lange arbejdstider. De virksomheder, som ansatte dem, opfyldte kort sagt ikke deres forpligtelser. Vi understreger derfor, at der er et akut behov for kontrol i lande, hvor sådanne situationer er udbredte, og at det er bydende nødvendigt, at der træffes foranstaltninger imod denne form for ulovlig praksis. Fagforeninger har f.eks. foreslået, at byggevirksomheder, der ikke overholder arbejdstagernes rettigheder eller ikke imødekommer kravet om at forelægge månedlige oplysninger med fuldstændige lister over deres medarbejdere, herunder dem, som er tilflyttet, eller som ikke opfylder deres forpligtelser, skal have frataget deres tilladelse.
<SPEAKER ID="208" NAME="Silvia-Adriana Ţicău" AFFILIATION="PSE">
- (RO) Hr. formand! Den 9. maj 2008 fejrer vi 51-årsdagen for oprettelsen af EU. Dette er en god mulighed for alle Unions borgere for at have et tillidsfuldt og engageret syn på fremtiden.
<P>
I dag diskuterer vi reformen af landbrugspolitikken på EU-plan, den fremtidige fælles energipolitik, udvidelsen af det transeuropæiske net inden for sektorerne for transportinfrastruktur, telekommunikation, energi, klimaændringer og Unionens budgetreform.
<P>
Lissabontraktaten er allerede blevet ratificeret af parlamenterne i 11 medlemsstater, herunder Rumænien. Den nye traktat understreger, hvor vigtig en social markedsøkonomi med en stor konkurrenceevne er for bæredygtig udvikling i Europa. Det indre marked begunstiger endvidere en harmonisering af medlemsstaternes sociale systemer. Chartret om grundlæggende rettigheder, som har retskraft, bekræfter de grundlæggende rettigheder. Med udgangspunkt i fælles værdier - social retfærdighed, lighed og velfærd for alle - sigter de europæiske socialdemokrater mod at opbygge et socialt demokrati, et samfund, som inddrager alle, og hvor alle borgere har lige muligheder. Essensen af den socialdemokratiske tilgang er opbygningen af et socialt Europa.
<SPEAKER ID="209" NAME="Marco Cappato" AFFILIATION="ALDE">
- (IT) Hr. formand, mine damer og herrer! Ligesom min kollega hr. Pannella vil jeg gerne også rette parlamentsmedlemmernes opmærksomhed mod det, der foregår i Vietnam, og ikke kun mod spørgsmålet om lederen af den forenede buddhistiske kirke, som er over 80 år gammel, og som er blevet holdt i husarrest i mere end 20 år, men også mod forfølgelsen af montagnarderne i Vietnams centrale højland.
<P>
Vi modtager nyheder fra Kok Ksor og Montagnardfonden, f.eks. den 28. april da Y-Tao Eban blev dræbt af vietnamesisk politi og vietnamesiske sikkerhedsstyrker, og den 15. april, hvor to Montagnardbørn fra Degarstammen blev dræbt af fire vietnamesiske politibetjente. Dette er for at bede om støtte til de breve, der er blevet sendt ud til alle parlamentsmedlemmer, og som er henvendt til det vietnamesiske styre og opfordrer det internationale samfund og EU-institutionerne til at reagere på situationen i Vietnam.
<SPEAKER ID="210" NAME="Pedro Guerreiro" AFFILIATION="GUE/NGL">
- (PT) Hr. formand! I betragtning af Marokkos beklagelige og konstante forsøg på at blokere og skabe hårdknude i forhandlingerne om sahrawifolkets umistelige ret til selvbestemmelse, som i øjeblikket afholdes under FN's auspicier, vil jeg gerne benytte mig af lejligheden til at understrege behovet for, at sahrawifolkets ret til selvbestemmelse fuldt ud respekteres, hvilket er den eneste realistiske, rimelige og varige løsning på konflikten, dvs. på sætte en stopper for denne skændige kolonisering. Vi må endvidere insistere på, at den internationale lovgivning og FN-resolutionerne overholdes, og tage afstand fra og fordømme Marokkos brutale undertrykkelse i de besatte områder af sahrawipatrioter, som gør modstand mon koloniseringen og kæmper for deres folks legitime ret til selvbestemmelse, tage afstand fra det humanitære drama, som pålægges sahrawifolket, der tvinges til at leve uden for deres land i flygtningelejre, og vi må opfordre til akut og passende humanitær bistand.
<SPEAKER ID="211" NAME="Marios Matsakis" AFFILIATION="ALDE">
- (EN) Hr. formand! Den cyklon, som lørdag ramte Burma, medførte ødelæggelse og lidelse for landets befolkning.
<P>
Ifølge aktuelle beretninger er der 22.000 døde, 40.000 savnede, hundredtusindvis af sårede og 1 million hjemløse. Internationale hjælpeaktioner er imidlertid, hvor ulogisk og ondt det end måtte forekomme, blevet besværliggjort af det militære diktatorstyre i Burma.
<P>
Et eksempel er den kendsgerning, at visum til udenlandske hjælpearbejdere - nu fire dage efter, at katastrofen ramte - stadig ikke udstedes i tide, og Burmas generaler fremsætter latterligt naive undskyldninger, som ingen intelligent person kan tage alvorligt.
<P>
Vil formanden for Parlamentet, ud over det budskab om sympati, han udtrykte tidligere i dag, sende en meget streng advarsel til Burmas militærjunta og indirekte til dens vogtere i Beijing om at ophøre med at forpurre internationale hjælpeaktioner og begynde med i det mindste at forsøge at opføre sig, hvis ikke demokratisk, så i det mindste menneskeligt over for sin egen befolkning.
<SPEAKER ID="212" NAME="Genowefa Grabowska" AFFILIATION="PSE">
- (PL) Hr. formand! EU's befolkning bliver ældre og ældre. Demografiske prognoser tegner et alarmerende billede af et fald i arbejdsstyrken på op til 20 millioner inden 2030.
<P>
Det er en dårlig situation, vi står i, og vi må derfor støtte en forøgelse, herunder en naturlig forøgelse. Vi har problemer med infertilitet, og vi har problemer med sterilitet. Verdenssundhedsorganisationen har anerkendt infetilitet som en sygdom og in-vitro-metoden som en af behandlingsformerne. Antallet af par, hvis eneste mulighed for at få børn er befrugtning via denne metode, stiger år for år. Det er imidlertid en bekostelig metode, og ikke alle lande godtgør omkostningerne. For mange par udgør disse omkostninger en barriere, som gør det umuligt for dem at modtage behandlingen. Det er paradoksalt, at alkoholisme, lungekræft og aids behandles i Europa, men at ikke alle lande behandler infertilitet.
<P>
Dette er årsagen til, at jeg gør opmærksom på denne kendsgerning, og jeg mener, at alle EU-borgere skal have lige muligheder være sikret muligheden for at modtage in-vitro-behandling på lige vilkår og på grundlag af princippet om lige adgang for alle til lægetjenester.
<SPEAKER ID="213" NAME="Csaba Sógor" AFFILIATION="PPE-DE">
- (HU) Tak, hr. formand. Mine damer og herrer! I Europa-Parlamentet drøfter vi i denne uge bl.a. spørgsmål i forbindelse med sport. Det er et aktuelt emne, som har taget en særlig drejning i Rumænien. Finalen i dette års fodboldmesterskaber nærmer sig, og der har gennem de seneste uger været et enormt pres på de hold og spillere, som har mulighed på at påvirke mesterskabernes endelige udfald. Der har været tv-dækkede diskussioner, intriger, klammerier, indstillede kampe, og alt sammen fordi nogle mennesker finder det ubegribeligt, at et andet hold end hovedstadens kunne vinde. I den afgørende kamp holdt holdet fra Cluj-Napoca sin føring. Lad os håbe, at det overordnede problem ikke havde noget at gøre med, at der kun er få etnisk rumænske spillere på Cluj-Napoca-holdet, eller at holdet er ejet af en ungarer. Sammenstødet mellem politiet og fodboldtilhængere skete i den samme by, hvori ungarer med næsten forudsigelig jævnlighed har fået tæsk gennem de seneste to måneder for at anvende deres modersmål. Alt dette passer sammen med med den antimindretalsstemning, som der konstant ophidses til af ekstreme politikere. Vi må, både i sport og i politik, se at vænne os til den kendsgerning, at en eller to magtfulde eller centrale politikere måske vil forsøge at påvirke afgørelser og resultater, men det faktiske udfald afgøres gennem koordineret samarbejde, engagement og fairplay.
<SPEAKER ID="214" NAME="Czesław Adam Siekierski" AFFILIATION="PPE-DE">
- (PL) Hr. formand! Under Parlamentets seneste plenarmøde drøftede vi problemerne i forbindelse med stigende fødevarepriser. Dette faldt sammen med en alvorlig diskussion om en revision af den fælles landbrugspolitik.
<P>
Vi må i dag, hvor vi står over for en global fødevarekrise, spørge os selv om, hvad årsagerne er til denne situation, og hvor vi begik fejl.
<P>
Gennem mere end 30 år var EU's fødevaremarked forholdsvis stabilt, hvilket medført, at vi blev mindre vagtsomme. Der var i denne periode ingen ordentlig overvågning af de processer, der foregik, og der blev ikke foretaget nogen analyse af forbindelsen mellem en stigning i fødevareproduktionen og den overordnede økonomiske udvikling, eller mellem nogle samfunds stigende velstand og stigende efterspørgsel. Hurtig økonomisk udvikling, som den, der er sket i Kina og Indien, har da også medført en stigning i forbruget med en betydelig stigning i behovet for fødevarer, befolkningernes størrelse taget i betragtning, til følge. Vi har i den seneste tid endvidere set en stigning i produktionsomkostningerne, især hvad angår priserne på brændstof og energi.
<SPEAKER ID="215" NAME="Formanden">
Forhandlingen er afsluttet.
