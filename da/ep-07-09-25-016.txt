<CHAPTER ID="016">
Udtagning af landbrugsarealer i 2008 (forhandling) 
<SPEAKER ID="448" NAME="Formanden">
Næste punkt på dagsordenen er forslag til Rådets forordning om fravigelse af forordning (EF) nr. 1782/2003 om fastlæggelse af fælles regler for den fælles landbrugspolitiks ordninger for direkte støtte og om fastlæggelse af visse støtteordninger for landbrugere hvad angår udtagning for året 2008 - C6-0302/2007 -.
<SPEAKER ID="449" NAME="Mariann Fischer Boel">
Medlem af Kommissionen. - (EN) Fru formand! Jeg kan fortælle, at vi i allerhøjeste grad er opmærksom på kornmarkedet, da vi er i en situation, hvor priserne i de seneste månederne er steget som aldrig før. Dette er ikke kun tilfældet i EU, men over hele verden.
<P>
Med for meget regn i visse dele af Europa og tørke i andre, har klimaforholdene i vores regioner i år haft en ugunstig virkning på kornproduktionen, og med et skønnet udbytte på 258 millioner t er høsten i 2007 under gennemsnittet. Den tvungne braklægning på de nuværende 10 % i de gamle medlemsstater, EU-15, er ikke forenelig med den nuværende markedssituation. På denne baggrund har Kommissionen foreslået en braklægningsprocent på 0 % for efterårshøsten i 2007, og for såning i foråret 2008. I følge vores skøn vil dette betyde en ekstra produktion på 10-17 t, og jeg tror, at det vil sende et positivt signal til branchen og forhåbentlig også medvirke til en stabilisering i kornsektoren.
<P>
Det er tydeligvist nødvendigt med en hurtig beslutning i denne sag, så landmændene kan planlægge deres næste produktionsår. Jeg er virkelig meget taknemmelig for, at Parlamentet tydeligvis forstod sagens presserende karakter, og indvilligede i at følge den hurtige procedure.
<P>
Sluttelig vil vores lovforslag være så kort og enkelt som muligt, og vil ikke medføre nye administrative byrder.
<P>
Hvis vi ser længere frem, er det nødvendigt, inden for helbredstjekket, at se grundigt på, om braklægning stadig er et passende værktøj under nuværende og fremtidige markedsomstændigheder. Det er også nødvendigt at overveje, hvordan vi kan bevare de miljømæssige fordele, som braklægningssystemet giver, såsom opretholdelse af permanente græsarealer, beskyttelse af vandløbsbredder og andre foranstaltninger i forbindelse med klimaforandringer.
<P>
Så, tak for en hurtig reaktion. Det er dejligt at se, at Parlamentet virkelig kan handle, når der er hårdt brug for det.
<SPEAKER ID="450" NAME="Neil Parish  " AFFILIATION="PPE-DE">
formand for Udvalget om Landbrug og Udvikling af Landdistrikter. - (EN) Fru formand! Til Kommissæren: ja, Parlamentet kan handle meget hurtigt! Selvfølgelig har tanken om, at Parlamentet kunne klandres for at landmænd ikke ved, hvad de kan plante på deres jord i år, optaget os meget, så vi var glade for at arbejde sammen med dig, for at kunne nå denne faste beslutning. Jeg vil også gerne komplimentere mit eget udvalg, Udvalget om Landbrug og Udvikling af Landdistrikter, for den enstemmige beslutning.
<P>
Det jeg egentlig gerne vil tage op er: hvilken forskel et år gør! For 12 måneder siden talte vi om en hvedepris på 90 euro pr. t. Nu ligger prisen på 250-270 euro, altså tre gange prisen. Tiden er derfor kommet til seriøst at se på at nedbringe braklægningsprocenten til 0 %. Jeg ville endda gå længere tilbage end det. Når man tænker på, at vi i Europa i omkring 20 år har talt om fødevareoverskud, at der ikke rigtigt er brug for landmænd, at vi er nødt til at bruge jorden til noget andet og at fødevaresikkerhed ikke rigtigt betyder noget. Lige pludselig betyder fødevaresikkerhed noget.
<P>
Jeg tror, at der også er et moralsk argument her. Når verden har masser af mad, så behøver Europa måske ikke fuldstændigt at producere sin andel, men når der er mangel på mad i verden, og når priserne stiger, så er Europa moralsk forpligtet til at producere fødevarer. Europa kommer aldrig til at sulte, ligegyldigt hvor høje fødevarepriserne er, fordi vi i bund og grund har pengene til at betale for det, men mange dele af verden vil. Lige pludseligt lever vi i en anderledes verden, en verden vi må se i øjnene. Kommissionen foreslår en braklægningsprocent på 0 % for 2007 og i begyndelsen af produktionsåret 2008, og som jeg sagde: markedsprisen er karakteristisk høj.
<P>
Som Kommissæren sagde, så er der tørke i nogle dele af Europa og oversvømmelser i andre. Ændrede betingelser for korn ses også verden over; i Australien kommer der salt op igennem jorden, hvilket gør tilplantning yderst vanskelig. Vi ser Kina og Indien importere flere fødevarer end nogensinde, fordi landenes økonomier er voksende og behovet for flere fødevarer stigende. Alt dette sætter sine spor på hvede- og kornproduktionen verden over. Lagrene er nu sandsynligvis halvt så store, som de har været, og de bliver mindre, derfor er tiden kommet til at gøre det.
<P>
Kommissær! Jeg er overbevist om, og det tror jeg også, at du er, at vores fælles landbrugspolitik er adskilt fra produktionen. Der er mange grunde til, at vi må fjerne braklægning, for hvis der nogensinde var en politik, der hænger sammen med produktionen, så må det være braklægningspolitikken. Derfor er det på høje tid, at den bliver afviklet.
<P>
Når vi fjerner braklægningsordningen, så må vi huske på, at den har haft visse miljømæssige fordele, og vi må også huske at landmænd nu har valget, om hvorvidt de vil ompløje braklagt jord eller ej. Under ordninger for enkeltbetaling pr. bedrift, ville de stadig kunne fortsætte med det, hvis de vælger det, men de økonomiske fordele ved at dyrke korn vil betyde, at mange af dem vil oppløje jorden. Vi kan, af miljømæssige årsager, bibeholde bræmmerne på seks meter omkring markerne samt de levende hegn, og det synes jeg også er rigtigt godt.
<P>
Det skal egentlig ikke diskuteres i aften, men jeg tror, at en af de ting, vi skal beskæftige os med i helbredstjekket, er at vi utvivlsomt bliver nødt at gå over til andengenerationsbiobrændstoffer, og ikke bruge hvede og rapsolie som biobrændstof. Dette var jeg også stor tilhænger af sidste år, da priserne var lave, men nu da priserne er høje, fyrer vi bogstaveligt talt kun med det.
<P>
Min anbefaling til Parlamentet er, at vi hurtigt tager os af det. Jeg takker alle grupperne for deres støtte og Kommissæren mange gange for den hurtige reaktion. Jeg tror, at vi sammen kan tage den rette beslutning. Der er et par tilføjelser fra PSE-Gruppen og Verts/ALE-Gruppen, som vi kan støtte de fleste af. Der er imidlertid en tilføjelse, som jeg ikke kan støtte, og det er en skat på korneksport, fordi landmænd tidligere har lidt under lave priser. Så snart priserne igen stiger, så beder jeg om, at denne skat ikke bliver indført, fordi det efter min mening ikke vil være rigtigt. Hvis vi skal håndtere markedskræfterne, så må vi se livets realiteter i øjnene.
<SPEAKER ID="451" NAME="Esther De Lange" LANGUAGE="NL">
Fru formand! Jeg vil allerførst gerne takke kommissæren for hendes tilstedeværelse her i formiddag og nu igen under denne forhandling, som blev tilføjet dagsordenen i sidste øjeblik. Jeg vil dog især takke hende for hendes forslag om at afskaffe den forpligtede udtagning af landbrugsarealer for den kommende sæson. Hun gav os en kompliment for vores hurtighed, men Kommissionen viser dermed også, at den kan reagere forholdsvis hurtigt på udviklinger på markedet, som i mellemtiden er præget af svindende kornlagre i EU. Også på globalt plan forventes det, at lagrene når et historisk lavt niveau ved slutningen af denne sæson.
<P>
Et instrument til at kontrollere udbuddet såsom den forpligtede udtagning af landbrugsarealer, som blev indført i 1992, tjener altså ikke længere noget formål. Det er derfor logisk, at Kommissionen foreslår, at denne forpligtelse nu skal afskaffes. Det er også logisk, at Kommissionen opretholder ordningen for udtagning af landbrugsarealer og blot reducerer den forpligtede procentdel fra den nuværende 10 % til 0 %. Dette vil holde diskussionen saglig. Det er jo først ved sundhedstjekket, at tiden er inde til at tale om en eventuel ændring af de eksisterende ordninger og strukturer.
<P>
Endvidere forstår jeg, at vi, hvis vi går med til dette forslag, og hvis Rådet også hurtigt træffer en beslutning, måske bryder en rekord for hurtig lovgivning. Også det vil sende et signal til borgerne og især til landmændene om, at EU om nødvendigt kan træffe hurtige beslutninger.
<P>
Én ting kan jeg dog ikke lade være med at sige, ikke på PPE-DE-Gruppens vegne, men som nederlandsk CDA-medlem af Europa-Parlamentet. Der er også andre sektorer, hvor nogen fleksibilitet synes at være på sin plads i betragtning af den nuværende markedsudvikling. F.eks. inden for mejerisektoren, hvor efterspørgslen er stærkt stigende, og hvor Europa måske ikke benytter sit fulde potentiale. En mulighed er måske at gøre det muligt på tværs af grænserne at handle med kvoter, som ikke udnyttes fuldt ud i visse medlemsstater, eller at øge kvoterne med nogle procent fra den 1. april 2008.
<P>
Til sidst vil jeg derfor gerne personligt opfordre Kommissionen til om nødvendigt at være lige så handlekraftig i andre sektorer som her, hvor det gælder korn.
<SPEAKER ID="452" NAME="Luis Manuel Capoulas Santos" LANGUAGE="PT">
Fru formand! Det glæder også mig at se kommissæren her, og jeg vil gerne sige at de nuværende forhold på kornmarkedet tvinger os til at tænke, men frem for alt til at handle, og jeg vil gerne lykønske Kommissionen med dens proaktive indstilling.
<P>
Den Socialdemokratiske Gruppe i Europa-Parlamentet deler kommissærens analyse af den nuværende situation og er enig i, at vi i forbindelse med sundhedstjekket skal have mulighed for at undersøge dette spørgsmål til bunds og træffe mere hensigtsmæssige endelige beslutninger for fremtiden. Vi er også fuldt ud klar over, at det problem, vi står over for, ikke kan løses udelukkede ved at afskaffe udtagningen i forbindelse med de overgangsforanstaltninger, vi forbereder os på at indføre, men vi er enige om, at de kan være en stor hjælp med henblik på at genoprette balancen på markedet i det kommende år.
<P>
Vi deler den holdning, at denne foranstaltning, hvis man anlægger en pessimistisk synsvinkel, kan bringe mindst halvdelen af de nuværende 3,89 millioner ha tilbage i produktion, og det vil i et år med normale vejrforhold udgøre en yderligere produktion på mellem 5 og 10 millioner t som minimum, selv om noget af jorden er af en mindre produktiv bonitet, hvilket naturligvis er grunden til, at landmændene har taget dem ud.
<P>
Vi mener imidlertid, at Kommissionen for at nå dette mål bør udvide denne undtagelse en smule, dvs. at udvide foranstaltningens varighed til to år i stedet for et, og det er forståeligt, at den bør forlænges, fordi det er indlysende, at der er tale om manglende programmering på landbrugsområdet, og i begyndelsen af den næste efterårs-vintersæson vil vi stadig ikke have nogen endelig beslutning om resultatet af den diskussion, vi skal have inden for sundhedstjekket. Derfor opfordrer jeg Kommissionen til at tage hensyn til de ændringsforslag, vi vil fremsætte om dette, og som helt sikkert fortjener et flertal ved afstemningen på morgendagens plenarmøde.
<P>
På den anden side er vi alle klar over, at fornyet dyrkning af dette område vil have indlysende negative virkninger både med hensyn til CO2-udledning fra jorden og med hensyn til biodiversitet, fordi alle i dag anerkender den miljømæssige merværdi, som udtagningen har medført. Vi mener derfor, at det vil være passende, hvis Kommissionen foretager en konsekvensanalyse hurtigst mulig, så vi er i stand til at have alle relevante faktorer til rådighed, så vi kan træffe den beslutning, som vi er nødt til at træffe inden for et år om netop dette emne.
<SPEAKER ID="453" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Fru formand, fru kommissær! Ja, vi har arbejdet hurtigt, men Kommissionen har også fremlagt sine forslag for sent. Dette har været diskuteret i lang tid, og landmændenes utålmodighed er mere eller mindre blevet næret af spørgsmålet om, hvornår det endelig vil være slut. Vi har ikke bremset noget, det er korrekt, og det ønskede vi heller ikke at gøre.
<P>
Deres begrundelse er, at priserne er høje, og at der var behov for en vis stabilisering her. Jeg håber, at vi begge er tilfredse - og især Deres mand med hans virksomhed - med at pengene nu endelig når ud til virksomhederne. Det skulle de have været for længst, og vi skal passe på med at sige, at vi må gøre noget for at presse priserne ned. Hvad mere er, er dette på sæt og vis i modstrid med Deres erklæring her til formiddag om sukker. De husker nok, hvad De sagde: Når prisen på korn ligger, hvor den gør, går folk måske hurtigere væk fra korn og over til sukker. Hvis man tvinger kornpriserne ned igen nu, kan Deres egen logik og Deres egne hensigter blive undergravet af det.
<P>
De taler om, at dette fører til sædskifte. Ja, det er korrekt. Dette var oprindelig en foranstaltning vedrørende sædskifte, fordi sædskifte også krævede vegetation. Det betyder, at vi skal være opmærksomme på miljøaspektet, selv om det er blevet forsømt i de senere år, alene fordi man har givet mulighed for fortsat udtagning, hvorved en stor del vil blive anvendt til produktion af energiprodukter.
<P>
Vi beder Dem i et ændringsforslag om ikke blot at behandle det, De tænkte på for 2008, men også at fortælle os her i Parlamentet, hvordan sædskiftet kan tilrettelægges med henblik på miljøbeskyttelse.
<SPEAKER ID="454" NAME="Vincenzo Aita">
for GUE/NGL-Gruppen. - (IT) Fru formand, mine damer og herrer! Jeg tror, at Parlamentet bør se dette som et nyt element, som åbner for en ny tænkepause og en ny diskussion om landbrugsproduktion i Europa. Det er ikke kun, at vi har fået en ændring af klimaet, og at der har været problemer med produktionen i nogle landdistrikter. Problemet er, at hele landbrugsproduktionssystemet på denne halvkugle ændrer sig, fordi, og det var der nogle henvisninger til i den foregående forhandling, mange afgrøder i dag fremstilles ved hjælp af andre produktionssystemer, som vi har hørt.
<P>
Vi bør nu revidere den politik, som Det Europæiske Fællesskab har anvendt til landbrugsproduktion i de senere år. Det drejer sig ikke kun om korn, men om nogle få måneder vil vi også skulle løse problemer med kødproduktion og mejeriproduktion, fordi der sker allerede ændringer i produktionen og fald i produktionen på dette område. Derfor mener jeg, at kommissæren og Kommissionen bør tage en tænkepause og give Parlamentet mulighed for at komme med et endeligt svar på disse problemer for at undgå den nuværende situation: stigende fødevarepriser, der skaber problemer for mange familier i Europa og andre steder.
<SPEAKER ID="455" NAME="Jim Allister" AFFILIATION="NI">
(EN) Fru formand! I en tid med markant stigende og straffende fødevarepriser, som virkelig skader vores intensive sektor, vil det være kriminelt at udelukke produktionsjord, der kan mindske vores afhængighed af import fra udlandet. Derfor må braklægningsordningen væk, og det skal være nu.
<P>
Men der er behov for mere, inklusiv en målrettet plan, der skal håndtere den krise, der tårner sig op i vores intensive sektorer. Planen skal, efter min mening, indeholde konkret pres på den multinationale supermarkedskæder, for at få dem til at opgive den prisstrategi, der holder prisen for landmændene nede. Hvis ikke dette sker, står vi over for udryddelse af en stor del af den intensive sektor. Det ville være vor tids største fiasko for landbrugspolitikken, og noget, som du må gøre noget ved, fru Kommissær.
<SPEAKER ID="456" NAME="Esther Herranz García" AFFILIATION="PPE-DE">
(ES) Fru formand! Jeg vil begynde med at sige, at jeg glæder mig over Europa-Parlamentets beslutning om ved hjælp af uopsættelig forhandling straks at suspendere den obligatoriske udtagning af jord.
<P>
Efter min mening er de europæiske forbrugere og kvægbrugere de vigtigste ofre for den spektakulære stigning i prisen på landbrugsråvarer. Jeg synes, at den aktuelle situation burde få os til alvorligt at overveje den kurs, som den nuværende fælles landbrugspolitik følger, og vi burde sikre os, at de beslutninger, der bliver vedtaget på området, rent faktisk er i harmoni med den globale kontekst, hvor tredjelandenes efterspørgsel vokser kraftigt, især som følge af væksten i forbruget i lande som Indien og Kina, der spiller en afgørende rolle i verdensøkonomien.
<P>
Hvis denne underskudssituation trækker ud, mener jeg, at EU burde overveje at udforme nye mekanismer for at undgå de uholdbare stigninger i fødevarepriserne.
<P>
Vi har i årevis hørt på, at den fælles landbrugspolitik betyder for store omkostninger for de europæiske skatteydere, men jeg kunne godt tænke mig, at regeringerne forklarede borgerne årsagen til, at de nu skal betale mere for brød eller mælk. Jeg kunne også godt tænke mig, at regeringerne forklarede, hvilke skridt de vil tage for at sikre forbrugerne fair priser og undgå en overdreven byrde for producenterne, der bringer mange bedrifters lønsomhed i fare.
<P>
Verden har brug for flere og flere fødevarer, og den eksponentielle stigning i forbruget løses ikke med en landbrugspolitik, der er mere og mere nærig og smålig over for de europæiske producenter. Jeg synes, at de europæiske ledere burde tænke sig om et par gange, inden de sætter producenterne i en situation, hvor de har det som en lus mellem to negle.
<P>
Jeg mener, at EU burde benytte sundhedstjekket af den fælles landbrugspolitik til at indføre mekanismer, der hindrer fremtidige alvorlige underskudssituationer, hvis vi ikke ønsker, at andre verdensproducenter hamstrer på de internationale markeder.
<SPEAKER ID="457" NAME="Rosa Miguélez Ramos" AFFILIATION="PSE">
- (ES) Fru formand! Det er korrekt, at kornlagrene er faldet meget i de senere år, og vi har allerede hørt om nogle konjunkturmæssige årsager - det stigende forbrug i vækstlandene, dårlige klimaforhold i producentlandene eller produktioner, der reserveres til internt forbrug i eksportlandene. Vi må heller ikke glemme den indvirkning, som visse spekulative bevægelser på referencemarkederne, f.eks. Paris eller Chicago, har. Alle disse spørgsmål har bidraget til, at priserne har nået historiske højder.
<P>
Men ifølge oplysninger fra Det Internationale Kornråd er der ud over forsyningsproblemet problemet med reserverne: Såvel verdensreserverne, der ligger under de 17 %, som ifølge FAO sikrer fødevaresikkerheden, som Fællesskabets, der næsten er opbrugt på et markedet med priser, der ligger over de internationale.
<P>
Efter min mening, fru kommissær, burde vi i forbindelse med sundhedstjekket overveje, hvilken rolle det spiller for denne krise, at fællesskabsinstrumenterne til regulering af markedet er forsvundet.
<P>
EU, som hænger sig meget i omkostningerne til forvaltning af lagrene, og Verdenshandelsorganisationens pres har omstruktureret EU's landbrugspolitik, så produktionen og liberaliseringen af markederne er blevet bremset, og man har vendt ryggen til producenterne og forbrugerne ved at forlade det grundlæggende princip for den fælles landbrugspolitik, nemlig garantien for selvforsyning.
<SPEAKER ID="458" NAME="Bernadette Bourzai" AFFILIATION="PSE">
- (FR) Fru formand, fru kommissær, mine damer og herrer! Jeg vil først udtrykke min tilfredshed med, at arealer, som i øjeblikket er udtaget, på frivillig basis anvendes til landbrug igen for at øge Europas produktion af korn og oliefrø, genopbygge lagrene og dermed sikre vores selvforsyning.
<P>
Det ser imidlertid ud til, at landmændene skal have to produktionsår til at tilpasse sig denne ændring. Det er også vigtigt at fastsætte kvoter for korneksport, således at Europas behov dækkes først.
<P>
Derimod vil jeg være mere tilbageholdende over for forslaget om en foranstaltning til afskaffelse af afgifter på foderimport. Jeg er er udmærket klar over, at de stigende foderpriser sætter landmændene i store vanskeligheder, men jeg ønsker ikke, at denne foranstaltning tilskynder for meget til import af genmodificeret soja og majs. Jeg mener til gengæld, det ville være formålstjenligt at fremme og tilskynde til udviklingen af en europæisk gmo-fri dyrefoderproduktion, som for øvrigt bedre vil være i stand til at garantere vores fødevaresikkerhed og uafhængighed.
<P>
Jeg vil også understrege, at selv om braklægningen af landbrugsarealer har mistet sin økonomiske berettigelse, har den stor betydning for biodiversiteten og beskyttelsen af jord og vandløb, hvilket bør anerkendes og bibeholdes. Den socialdemokratiske gruppe henstiller derfor til Kommissionen at iværksætte en undersøgelse af, hvilken indvirkning det får på miljøet at afvikle udtagningen. Jeg tænker især på de konsekvenser, som braklægningens afvikling vil få for den nødvendige mangfoldighed i biernes pollen- og honningsaftkilder nu, hvor denne sektor befinder sig i en alvorlig krise.
<P>
Endelig vil en afvikling af udtagningen på nuværende tidspunkt ikke løse alle de problemer, som trænger sig på ved revisionen af den fælles landbrugspolitik i 2008 og 2009.
<SPEAKER ID="459" NAME="Mariann Fischer Boel">
medlem af Kommissionen. - (EN) Tak, fru formand! Jeg vil også gerne rette en stor tak til medlemmerne for alle de positive kommentarer, og for bestræbelserne på at stabilisere kornmarkedet. Jeg føler mig godt udrustet til at fortsætte denne diskussion med medlemsstaterne i Rådet i morgen, og jeg håber at retsakten kan offentliggøres meget snart. Jeg er helt sikker på, at landmændene vil holde øje med os, for at se hvilken beslutning, der bliver taget her i Parlamentet og i Rådet i morgen.
<P>
Jeg skal kun kort komme ind på de fire forskellige grupper af tilføjelser. Med hensyn til forslaget om at forlænge perioden med 0 % braklægning fra et til to år, må jeg sige, at vi har mulighed for at diskutere meddelelsen i vinter, og lovforslagene til foråret og sommeren, når det står klart hvilken retning, vi bevæger os i. Jeg kan altså ikke støtte idéen om at forlænge den etårige periode, men vi vender tilbage til emnet.
<P>
Med hensyn til de miljømæssige fordele ved braklægning, er det, som jeg sagde i mit første indlæg, indlysende at vi bliver nødt til at se på dette i helbredstjekket, for at se om vi kan finde ud af måder til at bibeholde de miljømæssige fordele med hensyn til biologisk mangfoldighed, som braklægning giver.
<P>
Med hensyn til overvågningen af kornmarkedet, er det indlysende, at vi vil gøre alt, hvad der er muligt, for at bibeholde en stærk dialog med medlemsstaterne og offentligheden, for at se hvilken retning markedet bevæger sig i.
<P>
Med hensyn til den ottende tilføjelse om eksportrestriktioner og en mulig indførelse af en eksportafgift, må jeg sige, at dette ikke er den vej, vi vil gå. Det vil sende totalt forskellige og forkerte signaler til markedet. Det vil bringe os i tilsvarende situation som Rusland og Ukraine, som vi har anklaget for at bruge dette værktøj til at holde deres produktion for sig selv. Derfor er det ikke den vej, vi skal gå.
<P>
Med hensyn til den anden idé, som I nævnte, om importen, vil vi se på en suspension af toldafgiften på kornimport - noget vi faktisk allerede er begyndt på. Den passer ikke til den nuværende situation. Jeg tror, at det i helbredstjekket vil være muligt at diskutere en ændring af hele politikken, lagerpolitikken, for at finde den bedste måde at skræddersy løsninger til kornsektoren, både for landmændene og korninteressenter.
<P>
Endnu en gang mange tak. Jeg værdsætter i høj grad den entusiasme, som Parlamentet og Udvalget om Landbrug og Udvikling af Landdistrikter har udvist i denne sag.
<SPEAKER ID="460" NAME="Formanden">
Forhandlingen er afsluttet.
<P>
Afstemningen finder sted onsdag.
<P>
Skriftlig erklæring (artikel 142)
<SPEAKER ID="969" NAME="James Nicholson  " AFFILIATION="PPE-DE">
skriftlig. - (EN) De stigende kornpriser over hele EU, der er drevet af høje priser på verdensmarkedet, har udviklet sig til en alvorlig situation. Det er nødvendigt, at vi har sikkerhed i vores fødevareforsyning. Det har vi ikke længere. Prisen på korn har fortsat sin himmelflugt. Dette kan kun opvejes af højere priser for den enkelte forbruger. Den australske regering sagde i sidste uge, at den australske produktion i år er faldet med 30 %. Vi bliver nødt til at have adgang til kornsubstitutter fra USA, ellers bliver forsyningen af okse-, fåre- og kylllingekød vanskeliggjort. Jeg opfordrer Rådet (landbrug) og EU's eksperter til hurtigere at godkende nye korntyper, så vi er garanteret sikkerhed i forsyningen.
