<CHAPTER ID="002">
Erklæringer fra formanden
<SPEAKER ID="006" NAME="Formanden">
Mine damer og herrer! Dette er det første møde i det nye år 2008. Jeg ønsker alle held og lykke og et godt helbred i det nye år. Jeg håber, at vi sammen får succes med de opgaver, vi er blevet pålagt med at føre EU ind i en god fremtid.
<P>
Tillad mig at komme med et par bemærkninger om det arbejde, vi står over for. På Parlamentets sidste mødedag her i Strasbourg, den 13. december 2007, blev reformtraktaten underskrevet i Lissabon. Jeg holdt en kort tale - idet også rådsformanden, José Socrates, og kommissionsformanden, José Manuel Barroso, var til stede - hvori jeg gav udtryk for et ønske blandt et stort flertal i Parlamentet om, at reformtraktaten bliver en retlig og dermed en politisk realitet pr. 1. januar 2009. Dette mål skal have højeste prioritet i 2008.
<P>
Den 21. december 2007 blev grænsekontrollerne til ni af de lande, der tiltrådte EU den 1. maj 2004, ophævet. Det var nogle meget bevægende oplevelser. Gennem århundreder er soldater med magt trængt ind over grænserne til andre lande på kontinentet og har påført andre krig, nød og lidelser. Fjernelsen af grænserne mellem vores lande betyder, at vores naboer byder os velkommen. Vi er fælles borgere i EU, og, som det hedder i Berlinerklæringen af 25. marts 2007, "vi er forenet til det bedre."
<P>
(Bifald)
<P>
Den 1. januar 2008 tiltrådte Malta og Cypern Den Monetære Union. Dermed er vores fælles valuta, euroen, officielt betalingsmiddel i begge lande. Vi byder Malta og Cypern hjertelig velkommen.
<P>
(Bifald)
<P>
Den 9. januar 2008 blev det europæiske år for interkulturel dialog markeret på festlig vis ved et imponerende arrangement i Ljubljana med deltagelse af repræsentanter for Rådet, Kommissionen og Parlamentet. Den interkulturelle dialog vil være et centralt punkt i vores arbejde i det kommende år og vil også være det i fremtiden. Jeg vil gerne bede alle om at være til stede i morgen under stormuftien af Syrien, sheikh Ahmad Badr El Din Hassouns, tale.
<P>
Lad mig afslutningsvis nævne to punkter. Vores lovgivningsarbejde vil i høj grad være præget af klima- og miljøspørgsmål i år. Som lovgivere har vi et stort ansvar i forhold til klima- og miljøbeskyttelse på den ene side og sikring af den europæiske konkurrenceevne, herunder arbejdspladserne, på den anden. Vi må sammen finde den rette balance mellem økonomi og økologi.
<P>
EU hviler på værdier, rettigheder og forpligtelser. Den 12. december 2007 blev chartret om grundlæggende rettigheder undertegnet i denne mødesal af rådsformanden, kommissionsformanden og formanden for Parlamentet. Det var en vigtig begivenhed for EU's borgere og også for Parlamentet. I den forbindelse forsøgte nogle parlamentsmedlemmer at genere mødets korrekte afvikling med høje tilråb og at hindre talerne i at blive hørt. Intet kan retfærdiggøre en sådan adfærd.
<P>
(Bifald)
<P>
Ytringsfrihed er grundlaget for demokrati og parlamentarisme. Ethvert medlem af Parlamentet kan give udtryk for sin mening i alle debatter bestemt til det formål. Det er vores fælles opgave altid at værne om denne rettighed. Men at hindre talere, oven i købet gæster, i at tale i Parlamentet, strider mod de grundlæggende regler for frihed, demokrati og parlamentarisme.
<P>
(Bifald)
<P>
Det er derfor også i strid med vores egen forretningsorden, og det kan under ingen omstændigheder accepteres. Hvad de parlamentsmedlemmer angår, som trods gentagne opfordringer fra forsædet til at holde op med at forstyrre fortsatte med at gøre det, agter jeg at træffe de forholdsregler, som forretningsordenen åbner mulighed for.
<P>
(Bifald)
<P>
Det samme gælder de parlamentsmedlemmer, som opførte sig upassende over for vores betjente, som blot gjorde deres pligt.
<P>
(Bifald)
<P>
Vi står over for meget store udfordringer i det nye år. Men jeg er overbevist om, at vi vil løse dem ved at vise respekt for og tage hensyn til hinanden. Med det in mente vil jeg gerne endnu en gang ønske alle alt godt for 2008.
<P>
(Bifald)
