<CHAPTER ID="018">
Indlæg af et minuts varighed om politisk vigtige sager
<SPEAKER ID="187" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="188" NAME="Elena Băsescu" AFFILIATION="PPE">
(RO) Hr. formand! Vi glæder os over underskrivelsen af aftalen om Nabuccoprojektet den 13. juli i Ankara. Gas er dog ikke den eneste energikilde, der er tilgængelig for de europæiske lande. Vi kan benytte samme tilgang, når det drejer sig om at forsyne Europa med råolie, ved at fremme en sydlig korridor.
<P>
Der er fremlagt et projekt, som kan få samme strategiske betydning som Nabucco. Jeg taler om den paneuropæiske olierørledning fra Constanţa til Trieste. Denne rørledning vil transportere olieressourcerne i Det Kaspiske Hav via den georgiske terminal ved Supsa ad en rørledning via havnen i Constanţa til Trieste.
<P>
Vi kan kun sikre vores lande og borgere energisikkerhed, hvis vi spreder forsyningskilderne og -vejene for olie og gas. På den baggrund er Rumænien begyndt at udvikle en havneterminal i Constanţa, som kan modtage LNG, som landet derefter vil distribuere til andre forbrugere i Europa.
<SPEAKER ID="189" NAME="Marc Tarabella" AFFILIATION="S&amp;D">
(FR) Hr. formand! Jeg vil benytte dette ene minuts taletid, som vi er blevet tildelt, til at gøre opmærksom på de positive konsekvenser af, at den irske befolkning - som alle i Parlamentet ved - har stemt ja til forfatningstraktaten. Dette ja betyder, at den fælles beslutningsprocedure vil finde anvendelse navnlig i et udvalg som Landbrugsudvalget, men også i Parlamentet, i plenarforsamlingen. Parlamentet vil således blive ligestillet med Rådet, hvilket i demokratisk forstand naturligvis udgør et kæmpe fremskridt.
<P>
Jeg vil gerne benytte lejligheden til at påpege, at fordi et overvældende flertal af vores irske venner i dag sagde ja til forfatningstraktaten, og den polske præsident - i henhold til det, som Parlamentets formand netop sagde - også er parat til at underskrive traktaten, mangler der nu kun et ja fra den tjekkiske præsident. Jeg så derfor gerne, at alle medlemmer fra de forskellige politiske grupper inden for rammerne af deres respektive kompetencer vil forsøge at overbevise deres tjekkiske kolleger om, at denne traktat for alt i verden må underskrives, så meget mere som det tjekkiske parlament allerede har sagt ja. Det eneste, præsidenten behøver at gøre, er at underskrive dette dokument og dermed vælge den demokratiske vej frem i sit land, så vi kan styrke demokratiet i Europa.
<SPEAKER ID="190" NAME="Luigi de Magistris" AFFILIATION="ALDE">
(IT) Hr. formand! Jeg vil gerne tale om tragedien i Messina - som Parlamentets formand i dag mindede om - og de mange omkomne. Der er således sket endnu en tragedie i Italien, og den italienske premierminister har endda hævdet, at det var en forudsigelig tragedie. Den kunne have været forudset, med intet blev gjort for at forhindre den. Intet blev gjort, fordi området er styret af cement, af cementmafiaen, og af skovmafiaen med dens skovbrande.
<P>
Det, som Parlamentet imidlertid først og fremmest bør overveje, er måder, hvorpå vi med offentlige midler og også EU-støtte kan investere i en anderledes form for regional udvikling, så vi sikrer, at byggearbejder udføres korrekt, og at der rettes op på alvorlige miljøskader. Det er snarere reglen end undtagelsen, at kriminelle organisationer, korrupte politikere og mafiaen stikker disse offentlige midler i lommen.
<P>
Der bør i denne valgperiode derfor sættes fokus på, hvad der sker med offentlige midler, som egentlig skulle bruges på at genoprette naturen, beskytte naturressourcer, sikre en miljøvenlig økonomisk udvikling og skabe beskæftigelse. Der må ikke ske flere forfærdelige tragedier som den i Messina.
<SPEAKER ID="191" NAME="Ryszard Czarnecki" AFFILIATION="ECR">
(PL) Hr. formand! Jeg vil gerne tale til forsvar for det polske mindretal i Litauen, som i nyere tid er blevet udsat for forskelsbehandling. Der er her et pinligt paradoks, idet polakkerne i Litauen, som i visse regioner udgør befolkningsflertallet, var bedre stillet inden Litauens tiltrædelse af EU end i dag, hvor Litauen er medlem af EU.
<P>
Det regionale selvstyre i Salcininkai har fået frist til den 14. oktober til at fjerne polske vejskilte, hvilket er i strid med europæiske standarder og den europæiske konvention om lokalt selvstyre. I marts 2008 blev det polske skolesystems råderum begrænset ved litauisk lov. Fire skoler med i alt 45 klasser blev på halvandet år lukket, og yderligere 107 klasser er truet af lukning. Der gennemtvinges ændringer af polske efternavne, så de ligner litauiske, og endelig har mange polakker endnu ikke fået tilbagelevet ejendom, som blev beslaglagt af kommunisterne, af Sovjetunionen, efter 1939 eller efter 1944.
<P>
Jeg beder Parlamentet om at forsvare polakkerne i Litauen i overensstemmelse med de europæiske standarder for menneskerettigheder og mindretalsrettigheder.
<SPEAKER ID="192" NAME="João Ferreira" AFFILIATION="GUE/NGL">
(PT) Hr. formand! Der tages optimistisk imod meddelelsen om, at krisen er ved at vende, men det stemmer desværre ikke overens med den daglige virkelighed. Det er situationen i det nordlige Portugal et eksempel på. Alene i Bragaområdet er mindst ti virksomheder lukket inden for de seneste uger, og over 300 ansatte har mistet deres arbejde. Mange andre virksomheder er i risiko for at lukke.
<P>
Situationen er særlig alvorlig i tekstil- og beklædningsindustrien, som er en af de sektorer i EU, der er værst ramt af den stigende liberalisering af verdenshandelen. Der er i denne tragiske situation et presserende behov for andre løsninger end de politiske retningslinjer, der forårsagede situationen.
<P>
Det er helt afgørende, at der indføres beskyttelsesforanstaltninger, navnlig i sektorer, som udpeges af medlemsstaterne, for at kunne fastholde og fremme beskæftigelsen og disse virksomheders fortsatte drift og for samtidig at kunne gå videre med oprettelsen af et fællesskabsprogram til støtte for tekstilindustrien, hvor tilstrækkelige ressourcer specifikt målrettes de mindst begunstigede regioner, som er afhængige af denne industri - et emne, som Parlamentet allerede har behandlet i en beslutning.
<SPEAKER ID="193" NAME="Paul Nuttall" AFFILIATION="EFD">
(EN) Hr. formand! Jeg vil gerne henlede Deres opmærksomhed på den lyssky og udemokratiske måde, hvorpå glødepæren er blevet forbudt i hele EU. Med det første direktiv fulgte gennemførelsesforanstaltninger, som reelt betød, at bestemmelserne kunne vedtages uden samtykke fra denne farce af et parlament og uden samtykke fra mit rigtige parlament i Westminster. Forbuddet blev i al hemmelighed strikket sammen af den politiske elite.
<P>
Det hele er sket hen over hovedet på befolkningen, men det er EU til gengæld også ekspert i. Se blot på, hvad der er sket med Lissabontraktaten. Det fik desværre lov til at ske i hemmelig forståelse med det britiske Konservative parti, som er Dr. Jekyll og Mr. Hyde i britisk politik, hvad spørgsmålet om EU angår. De siger én ting i Storbritannien, og så kommer de her og gør det fuldstændig modsatte i udvalg.
<P>
Jeg vil afslutningsvis sige, at umiddelbart før Første Verdenskrig frygtede den britiske udenrigsminister, Sir Edward Grey, at lyset ville gå ud i hele Europa. Bravo EU! Med Deres besættelse af den uvidenskabelige dyrkelse af menneskeskabte klimaændringer beviser De, at Sir Edwards triste profeti vil gå i opfyldelse.
<SPEAKER ID="194" NAME="Krisztina Morvai" AFFILIATION="NI">
(EN) Hr. formand! Der har været talt meget om Lissabontraktaten i dag og om, hvordan den styrker solidariteten blandt europæerne. Jeg vil på vegne af den ungarske befolkning gerne opfordre Dem til at vise solidaritet nu, for ifølge pålidelige oplysninger fra menneskerettighedsbevidste, højtstående medlemmer af det ungarske politi vil ungarsk politi på treårsdagen for den såkaldte blodige mandag i 2006 (den 23. oktober) igen bruge massiv vold mod den ungarske befolkning under vores demonstrationer og mindehøjtideligheder.
<P>
Jeg vil gerne opfordre medlemmerne af Parlamentet til at hjælpe os og tage til Budapest denne dag som menneskerettighedsobservatører. Jeg så gerne, at også Deres vælgere opfordrede Dem til at gøre det samme. Gå på internettet, og læs om menneskerettighedskrænkelser og politivold i Ungarn, og sørg for, at det aldrig kan ske igen. Kom og vis den solidaritet, der er blevet talt så meget om i dag.
<SPEAKER ID="195" NAME="György Schöpflin" AFFILIATION="PPE">
(HU) Hr. formand! Jeg vil gerne tale om den slovakiske sproglov, som har skabt alvorlig bekymring lige siden sin vedtagelse. De seneste uger har vist, at bekymringen var berettiget, for selv om de bødeforanstaltninger, der er foreskrevet i denne lov, endnu ikke har været anvendt, har statsansatte fået påbud om kun at tale slovakisk. Det betyder, at postarbejdere, brandmænd og politibetjente, hvis modersmål er ungarsk, ikke har lov til at bruge deres eget sprog i arbejdstiden.
<P>
Hvis jeg således taler ungarsk til en politimand i Slovakiet, har han pligt til at svare mig på slovakisk, selv om ungarsk er hans modersmål, og uanset om jeg forstår hans svar. Situationen er i øvrigt den samme, hvis jeg forsøger at tale engelsk. Jeg vil gerne foreslå et nyt slogan for den slovakiske turistbranche: Vi elsker udenlandske turister i Slovakiet, såfremt de lærer slovakisk, før de sætter fod i landet. Velkommen til Absurdistan!
<SPEAKER ID="196" NAME="Monika Flašíková Beňová" AFFILIATION="S&amp;D">
(SK) Hr. formand! Jeg forudså eller forventede flere af disse angreb på Den Slovakiske Republik, eftersom disse indlæg af et minuts varighed er en ideel mulighed for vores kolleger fra Ungarn eller kolleger af ungarsk nationalitet til at angribe Den Slovakiske Republik.
<P>
Jeg må sige, at dette bekymrer mig meget, for jeg forventer, at Parlamentet reelt løser de problemer, som EU står over for. Vi har flere gange rakt hånden ud til vores kolleger fra Fidesz og andre partier under plenarmøder her i Parlamentet og ønsket at drøfte uløste problemer eller spørgsmål med dem. Det var, hvad vi gjorde i forbindelse med sprogloven, og jeg må sige, at jeg er meget skuffet over, at ingen af vores kolleger fra Ungarn eller af ungarsk oprindelse reagerede på tilbuddet, og mine kolleger fra SMK (et parti i Slovakiet) foretrak ligefrem at forlade et møde, hvor vi rejste spørgsmålet.
<P>
Jeg har desuden været inde på det slovakiske parlaments websted, hvor det er muligt at læse loven i sin helhed, og loven truer på ingen måde etniske mindretals ret til at bruge deres eget sprog.
<SPEAKER ID="197" NAME="Ramon Tremosa I Balcells" AFFILIATION="ALDE">
(EN) Hr. formand! Den spanske regering har besluttet, at sporene til højhastighedstoget mellem Barcelona og Perpignan skal føres lige under Sagrada Família-katedralen, hvilket vil bringe et monument, som i 1984 blev opført på UNESCOs Verdensarvsliste og sidste år blev besøgt af tre mio. turister, i fare. Anlægget af en ny tunnel særdeles tæt på fundamentet til Sagrada Família-katedralen kan påføre bygningen uoprettelig skade.
<P>
Den spanske regering udtaler, at der ikke er noget problem, men de tunnelboremaskiner, som anvendes til anlæg af en ny metrolinje i Barcelona, har i år oplevet adskillige problemer i lignende jordforhold. En af tunnelboremaskinerne blev i flere måneder blokeret nær Llobregat-floden, og ingen vidste, hvordan situationen skulle løses. Jeg vil gerne indberette sagen om risikoen for sammenstyrtning af Sagrada Família-katedralen til de europæiske institutioner. Undersøg sagen, stands den spanske regerings arbejde, og omlæg tunnelens rute, så vi kan bevare dette europæiske mesterværk af almen interesse.
<SPEAKER ID="198" NAME="Oldřich Vlasák" AFFILIATION="ECR">
(CS) Hr. formand, mine damer og herrer! Jeg vil gerne gøre Dem opmærksom på problemet med forsinkelser i forbindelse med opfordringen til sammenslutningen af uafhængige fagforeninger for lokomotivførere i Europa (ALE) om at tilslutte sig jernbaneafdelingen under Udvalget for den Sociale Dialog. Dette organ har siden 2005 bragt over 100 000 medlemmer sammen fra 16 europæiske medlemsorganisationer for lokomotivførere og har forsøgt at blive anerkendt som flyvefærdig arbejdsmarkedspart i den del af den sociale dialog, der vedrører jernbaner. Trods langvarige forhandlinger med Det Europæiske Transportarbejderforbund, som i øjeblikket er den eneste repræsentant, der varetager arbejdstagerinteresser i dette udvalg, har det endnu ikke været muligt at finde et kompromis, der ville give ALE mulighed for direkte at forsvare sine medlemmers interesser. Det er efter min mening en meget uheldig situation. Den sociale dialog - som godkendt af Parlamentet - bør efter min opfattelse have plads til mangfoldighed. Jeg mener fuldt og fast, at ingen organisation, end ikke en, der repræsenterer 80 % af de ansatte i den europæiske jernbanesektor, kan kræve monopolstatus, og jeg opfordrer derfor alle parter, herunder Kommissionen, til at bane vej for nye forhandlinger.
<SPEAKER ID="199" NAME="Georgios Toussas  " LANGUAGE="EL">
EU-direktiverne og medlemsstaternes love om den otte timers arbejdsdag og reaktionære omstruktureringer generelt skaber middelalderlige arbejdsforhold, udløser vrede blandt arbejdstagerne og fører til demonstrationer. Kommissionen oversvømmes dagligt af protester fra vrede landmænd og indignerede arbejdstagere.
<P>
Arbejdstiden for kabinepersonale og piloter, jf. forordning (EF) nr. 1899/2006, overstiger eksempelvis 14 timer om dagen og bringer dermed de ansattes og passagerernes liv i fare, sådan som talrige videnskabelige undersøgelser har påvist.
<P>
EU afviser at tage højde for de videnskabelige undersøgelser, fordi EU parerer ordrer fra monopolvirksomheder, som nægter at ofre så meget som en krone af deres fortjeneste på de ansattes sundhed og flyvesikkerheden.
<P>
Vi kræver, at arbejdstiden for flyselskabers piloter og kabinepersonale sættes ned, og at arbejdstagernes rimelige krav bliver efterkommet. Kommissionen har desuden en forpligtelse over for både Parlamentet og de ansatte.
<SPEAKER ID="200" NAME="Martin Ehrenhauser" AFFILIATION="NI">
(DE) Hr. formand! Hele processen omkring ratificeringen af reformtraktaten eller Lissabontraktaten var en tragedie for demokratiet og også for EU. Som nyt, ungt medlem af Parlamentet vil De måske tillade mig at sige, at vi gennem folkeafstemninger for alle borgere i EU ville have haft en historisk mulighed for at dele det meget elitære EU-tegnebordsprojekt med Europas befolkning. De havde mulighed for at bruge folkeafstemninger til at puste liv og ånd ind i det følelsesforladte EU. De benyttede imidlertid ikke denne mulighed. De sagde tværtimod ganske enkelt nej til mere direkte demokrati og nej til inddragelse af borgerne.
<P>
Jeg kan kun sige, at det ikke er, hvad jeg kalder demokrati. Demokrati kræver magtfordeling og en klar adskillelse mellem opposition og regering. Det er det, vi står for, og det er det, vi kæmper for.
<SPEAKER ID="201" NAME="László Tőkés" AFFILIATION="PPE">
(HU) Hr. formand! Lad mig starte med at sige, at det, som fru Beňová sagde, ikke er sandt. Fem unge ungarere har allerede tilbragt fem år i fængsel i Serbien efter at have lavet optøjer i beruset tilstand i byen Temerin. De blev idømt mellem ti og 15 års fængsel. De blev samlet idømt 61 års fængsel, og nationalister brugte sagen som valgpropaganda. End ikke de, som begik krigsforbrydelser under Balkankrigen, blev idømt så hårde straffe. I den samme periode blev ca. 300 ungarere banket uden noget retligt efterspil. Det giver forholdet 300:1.
<P>
Parlamentet sendte en undersøgelsesdelegation til Serbien i januar 2005. Vi har imidlertid siden da ventet på, at Underudvalget om Menneskerettigheder skulle drøfte undersøgelsesrapporten om de brutale bank, som ungarerne blev udsat for. Jeg opfordrer Parlamentet og dets formand, hr. Buzek, til at få de unge mænd fra Temerin løsladt. EU må stille som betingelse for Serbiens tiltrædelse, at landet administrerer sit retssystem uden forskelsbehandling, og at det i stedet for at afsige intimiderende og fordomsfulde domme fanger de virkelige forbrydere, de serbiske krigsforbrydere.
<SPEAKER ID="202" NAME="Zigmantas Balčytis" AFFILIATION="S&amp;D">
(EN) Hr. formand! Mit land, Litauen, ligner på mange måder Irland, og befolkningens ja til Lissabontraktaten er et klart udtryk for, at alle vores borgere ønsker et stærkere og mere effektivt Europa. Det har klart vist, at vi ikke er i stand til at handle på egen hånd i krisetider og sikre befolkningens velstand.
<P>
Fællesskabet er mere end nogensinde nødt til at tale med én stemme, og solidaritet blandt medlemsstaterne er grundlaget herfor. Europa gennemgår svære tider, og de reformer, der er indeholdt i Lissabontraktaten, vil skabe et incitament for en mere effektiv institutionel struktur, som uden tvivl vil føre til mere sammenhængende politikker på mange områder. Det er bestemt et vigtigt resultat, såvel for Europa som for hver enkelt af os.
<P>
Jeg roser endnu engang den irske befolkning for dens vilje til at sikre et bedre og mere velstående EU.
<SPEAKER ID="203" NAME="Frédérique Ries" AFFILIATION="ALDE">
(FR) Hr. formand! I mandags - og det vil ikke have undgået nogens opmærksomhed - demonstrerede mælkeproducenter fra hele Europa endnu engang i Bruxelles for at udtrykke og erklære deres fortvivlelse og bekymring over det voldsomme fald i mælkepriserne, som forhindrer dem i at udføre deres arbejde og mere end det: Det er deres fremtid, der her står på spil.
<P>
Kravet om en ny form for regulering støttes i dag af et stort flertal af medlemsstaterne, mejerisektorens G20, som vi fra nu af vil kalde dem. Jeg tror, at tiden for alvor er inde til at træffe beslutninger, og bestemt også på det næste møde i Rådet (landbrug) - denne gang et formelt møde - som finder sted den 19. oktober i Luxembourg. Det er yderst tiltrængt. Man sender ikke en krise af denne størrelse "i udvalg", sådan som det skete for to dage siden.
<P>
Jeg har meget kort to spørgsmål til formand Buzek, og jeg har tillid til, at De vil videregive dem til ham. Jeg kan forstå, at han her til morgen mødtes med Cecilia Malmström, den svenske minister for europæiske anliggender, og jeg vil gerne vide, om hun over for ham kunne bekræfte formandskabets ønske om at finde en hurtig løsning på krisen, der er i tråd med den beslutning, som vi vedtog i Strasbourg i sidste mødeperiode.
<P>
Til sidst er der den gruppe på højt niveau, den tænketank, som blev oprettet i forgårs. Vi ved, at Parlamentet med Lissabontraktatens ikrafttræden får medbestemmelse, bliver medlovgiver. Jeg mener, at det ville være hensigtsmæssigt at inddrage os i denne højniveaugruppes arbejde.
<SPEAKER ID="204" NAME="Laima Liucija Andrikien" AFFILIATION="PPE">
(LT) Hr. formand! Marijus Ivanilovas, 35 år, litauisk statsborger og direktør for dagbladet Respublikas trykkeri, dvs. en person med et fast job og en fast indkomst, blev i august tilbageholdt i Belarus, ikke langt fra Minsk, og har allerede i to måneder siddet fængslet i den belarussiske by Zhodin uden rettergang og uden noget bevis for sin skyld. Varetægtsfængslingen af Marijus Ivanilovas blev for få dage siden forlænget, efter at landets myndigheder i to måneder ikke havde kunnet bevise hans skyld. Det er også vigtigt at påpege, at Marijus Ivanilovas, siden han var barn, har lidt af astma bronchiale. Hans forældre har erfaret, at han sidder i en celle med 26 fanger, men kun seks senge, og at folk ryger i cellen konstant. Marijus lider af astmaanfald, men han har ikke fået lov til at modtage sin medicin eller få besøg af sin familie eller sågar den litauiske konsul. Dette finder sted i et af vores nabolande. Det er sådan, en borger i en EU-medlemsstat - Litauen - behandles! Jeg opfordrer Dem til inden for Deres beføjelser at træffe foranstaltninger, der kan sikre den øjeblikkelige løsladelse af Marijus Ivanilovas, da der ikke er nogen beviser for hans skyld, og anklagen er ubegrundet. Marijus Ivanilovas skal have lov til at vende tilbage til Litauen. Han har behov for øjeblikkelig lægebehandling.
<SPEAKER ID="205" NAME="Daciana Octavia Sârbu" AFFILIATION="S&amp;D">
(RO) Hr. formand! EU afgav i december sidste år et historisk løfte om at nedbringe CO2-udledningen og fastslog dermed sin førerposition i indsatsen for at bekæmpe klimaændringer.
<P>
Vi kan være stolte af den rolle, som Parlamentet har spillet i forbindelse med vedtagelsen af lovgivningen, som ikke kun indeholder bestemmelser om nedbringelse af forureningsniveauet, men også omfatter specifikke foranstaltninger, der vil gøre os i stand til at opfylde disse løfter, som vil være med til at afgøre stigningen i den globale temperatur.
<P>
Vi skal under klimaforhandlingerne i København til december fastsætte klare forpligtelser for nedbringelse af udledningen og niveauet for den finansielle støtte til udviklingslandene, der skal gøre dem i stand til at afbøde virkningen af og tilpasse sig klimaændringerne. USA's klimalovgivning kan imidlertid ikke vedtages inden topmødet i København, men Obamas regering vil bestræbe sig på at føre forhandlinger, dog uden et klart mandat.
<P>
EU's fælles holdning må ikke blive spildt. Det er afgørende, at vi taler med én stemme og opmuntrer de øvrige lande til at følge vores eksempel i kampen for at nedbringe udledningen.
<SPEAKER ID="206" NAME="Sergej Kozlík" AFFILIATION="ALDE">
(SK) Hr. formand! De ungarske repræsentanter vildleder den europæiske offentlighed med mange usandheder. De hævder eksempelvis, at borgere kan idømmes bøder for at bruge et mindretalssprog, at læger med ungarsk nationalitet kun må arbejde på det officielle slovakiske sprog, og at der kun må afholdes gudstjenester på det officielle sprog.
<P>
Vi har nu hørt ungarske medlemmer af Parlamentet vrøvle om politimænd, der ikke må svare turister på ungarsk eller engelsk. Intet af dette er sandt. Lovændringen øger tværtimod mulighederne for at benytte etniske mindretalssprog i forhold til førhen. Ændringen berører ikke private samtaler mellem borgere og giver ikke mulighed for at idømme bøder til enkeltpersoner. De europæiske myndigheder på mindretalsområdet - OSCE's højkommissær Knut Vollebæk og EU-kommissær Leonard Orban - har bekræftet, at lovændringen er i overensstemmelse med internationale standarder. Det ungarske samfund udnytter efter min opfattelse denne sag i et forsøg på at lægge skjul på den voksende ekstremisme og drab på romaer i Ungarn.
<SPEAKER ID="207" NAME="Joanna Senyszyn" AFFILIATION="S&amp;D">
(PL) Hr. formand! Jeg beklager at måtte meddele Dem, at rettighederne for personer, som forlader den katolske kirke i Polen, bliver krænket. Mod de frafaldnes vilje fjernes deres personlige oplysninger ikke fra kirkens arkiver. De bliver tværtimod fortsat anvendt. Det er de retningslinjer for beskyttelse af personoplysninger, der anvendes i den katolske kirkes virke i Polen. Den del af retningslinjerne, som vi taler om, er ikke baseret på den gældende lov om persondatabeskyttelse, men på - og hør nu godt efter - kirkeretlige bestemmelser.
<P>
Hvordan kan det gå til, at kirkeretten i et land som Polen, der hævder at værne om retsstaten, har forrang over for love, der er vedtaget af det nationale parlament? Hvorfor regulerer kirkeretten rettighederne for borgere, som ikke er katolikker? Hvordan kan det gå til, at datatilsynet ikke har myndighed til at kontrollere kirkearkiverne? Der er kun én forklaring: Polen er en kirkestat. Parlamentet bør reagere over for dette.
<SPEAKER ID="208" NAME="Cristian Silviu Buşoi" AFFILIATION="ALDE">
(RO) Hr. formand! Emnet for min tale i dag har forbindelse til den vigtigste begivenhed, der for nylig har fundet sted i EU, nemlig det positive resultat af folkeafstemningen i Irland om ratificeringen af Lissabontraktaten.
<P>
Jeg vil også gerne tilslutte mig flere af mine kolleger, som i dag har haft lejlighed til at rose den irske befolkning for at sende dette meget klare signal om, at irerne har valgt fortsat at være en del af den europæiske integration på politisk plan. De er ikke faldet for populistiske erklæringer, som henledte opmærksomheden på nogle af de negative konsekvenser, for traktaten vil helt klart gøre de europæiske institutioner i stand til at fungere mere effektivt og demokratisk.
<P>
Jeg mener også, at det er den tjekkiske præsidents pligt at leve op til de forpligtelser, der blev indgået under forhandlingerne om traktaten, og ikke umotiveret hindre dens gennemførelse. Vi har behov for denne traktat for i det mindste for en tid at få styr på det institutionelle kapitel i EU's udvikling, så vi kan få større indflydelse på EU's politikker. De sidste to lande, Polen og Tjekkiet, skal hurtigst muligt ratificere traktaten, så der kan udnævnes personer til de nye poster, der oprettes med traktaten, såvel i Kommissionen som i Rådet.
<SPEAKER ID="209" NAME="Edit Bauer" AFFILIATION="PPE">
(HU) Hr. formand! Der blev sagt en hel del om den slovakiske sproglov på det seneste plenarmøde, og det er også tilfældet i dag. Det er ikke nogen tilfældighed. Denne lov begrænser i strid med det, der er blevet sagt, mindretals mulighed for at bruge deres eget sprog, selv om det er korrekt, at mindretalssprog kan anvendes i en meget lille del af den offentlige forvaltning. Det er imidlertid ikke korrekt, at vi ønsker at undgå en debat om emnet, men hvis man forsøger at blive enige om dette spørgsmål på fem minutter foran ti journalister, så vil det sandsynligvis mislykkes. Jeg vil gerne gøre opmærksom på, at loven er udarbejdet på elendig vis og i ond tro og skaber ny retlig usikkerhed, for den slovakiske kulturminister har på to dage givet tre forskellige forklaringer på nogle af paragrafferne i loven.
<P>
Det har fremkaldt frygt hos folk. Vi har allerede kendskab til flere tilfælde, hvor arbejdsgivere pålægger deres ansatte at tale slovakisk. Jeg finder det dybt beklageligt, at det er nødvendigt at rejse dette spørgsmål i Parlamentet. Jeg håber, at Lissabontraktaten vil give os mulighed for at værne om menneskerettigheder og mindretalsrettigheder på behørig vis.
<SPEAKER ID="210" NAME="Josefa Andrés Barea" AFFILIATION="S&amp;D">
(ES) Hr. formand! Pirateri er et problem, som bekymrer Parlamentet, medlemsstaterne og naturligvis Spanien, eftersom et spansk fiskerfartøj med 36 besætningsmedlemmer om bord er blevet kapret i Det Indiske Ocean.
<P>
Det første, jeg gerne vil gøre, er at give udtryk for min sympati med besætningen og deres familier og naturligvis støtte den spanske regering i dens indsats for hurtigt at få besætningen frigivet.
<P>
Vi taler imidlertid ikke om et problem, der alene påvirker Spaniens tunfiskerflåde, men om et problem, der berører tre lande - Frankrig, Italien og Spanien - som fisker i internationale farvande uden for Somalias territorialfarvande. Der vil i lyset heraf blive behov for en international indsats og fælles europæiske forebyggende og afhjælpende foranstaltninger. Det betyder, at der skal afsættes flere ressourcer til en forbedret Operation Atalanta, som allerede er i gang og har været en succes i den forstand, at antallet af kaprede fartøjer var lavere i 2009 sammenlignet med 2008.
<P>
Jeg vil til sidst gerne tale om det bidrag, som vi bør yde i forbindelse med et internationalt topmøde om pirateri i Somalia, for vi er nødt til at forbedre de internationale forbindelser for at blive af med disse problemer i området, og vi er samtidig nødt til at forbedre den internationale dialog.
<SPEAKER ID="211" NAME="Chris Davies" AFFILIATION="ALDE">
(EN) Hr. formand! Der er mange, som i Parlamentet i dag har rost den irske befolkning for dens sunde fornuft og afvisning af opfordringerne fra Nigel Farage og Det Forenede Kongeriges Uafhængighedsparti og for med overvældende flertal at stemme for Lissabontraktaten.
<P>
Medlemmerne burde måske også rose den britiske befolkning, for vi skal stå model til Nigel Farage til daglig. Han kalder et flertal i forholdet 2:1 for en "sejr for bøller". Jeg er bange for, at hans ord kun er alt for kendetegnende for en mand, der fordrejer tingene, bedrager og indimellem ligefrem lyver, når han taler om EU. Journalisterne udfordrer alt for ofte ikke hans udtalelser.
<P>
Overdrivelse kan imidlertid forvandles til vanvid. Han sammenligner nu valgkampagnen i Irland med de brutale hændelser, der fandt sted ved det seneste valg i Zimbabwe. Han beskriver den traktat, der giver hver medlemsstat ret til at melde sig ud af EU, som uafhængighedens endelige. Vi må ikke desto mindre føle medlidenhed. Parlamentet har en lægetjeneste. Jeg vil opfordre formanden til at bede mændene i de hvide kitler om at hjælpe vores kollega. Det kan godt være, at hans mund flyder over med vrøvl om EU, men de kan i det mindste sørge for, at han ikke kvæles i det.
<SPEAKER ID="212" NAME="Czesław Adam Siekierski" AFFILIATION="PPE">
(PL) Hr. formand! Jeg vil gerne her i Parlamentet henvise til udtalelsen fra de polske og tyske biskopper på 70-årsdagen for Anden Verdenskrigs udbrud. På denne særlige dag, hvor mange menneskers tanker vender tilbage til de traumatiske begivenheder, er det blevet påpeget over for os, at vi bør vise særlig omsorg for den unge generation, så de unge kan lære sandheden om historien på passende og grundig vis og opbygge en fælles fremtid på denne sandhed.
<P>
Det er i den forbindelse umuligt ikke at mindes det første brev fra de polske biskopper til de tyske biskopper i 1965, som opmuntrede til forsoning og etablering af partnerskabsforbindelser mellem vores lande.
<P>
Vi er nu som dengang interesseret i at opbygge tillid og venskabelige forbindelser mellem vores lande. Selv om vi befinder os på denne fælles forsoningsvej, er vi i dag et andet sted. Lad os sammen skabe et fælles Europa, et Europa for samarbejde og venskab, et Europa, der bygger på de kristne værdier, som grundlæggerne af Det Europæiske Fællesskab baserede oprettelsen af Europa på. Vi bør af hensyn til vores fælles fremtid derfor lytte nøje til de advarsler og anbefalinger, som findes i den fælles udtalelse fra de polske og tyske biskopper.
<SPEAKER ID="213" NAME="Csaba Sándor Tabajdi" AFFILIATION="S&amp;D">
(HU) Hr. formand, mine damer og herrer! Der er i dag allerede blevet sagt en hel del om mindretalsspørgsmål. Jeg vil gerne give Dem et positivt eksempel. Serbien har vedtaget en lov om kulturelt selvstyre, som er enestående i hele Europa, og som er positiv ikke kun for hele EU, men også for hele Europa.
<P>
I henhold til denne lov kan 13 mindretal, herunder slovakker, rumænere, ungarere og andre folkeslag, vælge deres egne nationale råd ved direkte valg. Disse nationale råd finansieres over finansloven og kan takket være dette kulturelle selvstyre administrere og kontrollere de relevante institutioner. Det, som vi i øvrigt kan lære af dette, er, at mindretallene blev inddraget i udarbejdelsen af loven. Serbien kan derfor være et eksempel for mange EU-lande som Frankrig, Slovakiet og andre med hensyn til måder at garantere mindretals rettigheder på i lovgivningen. Det har samtidig hjulpet Serbien til at tage et stort skridt fremad på vejen mod europæisk integration.
<SPEAKER ID="214" NAME="Iuliu Winkler" AFFILIATION="PPE">
(EN) Hr. formand! Jeg er et ungarsk medlem af Europa-Parlamentet og kommer fra Rumænien, og jeg vil i dag ikke tale om det slovakiske sprog, selv om jeg er bange for, at jeg ville have haft god grund til at gøre det. Jeg vil i stedet tale om vores beslutning i dag om at oprette et særligt udvalg om den økonomiske krise.
<P>
Denne beslutning er et bevis på Parlamentets ansvarlighed i lyset af den største udfordring, som Europa i øjeblikket står over for. Det særlige udvalg vil på ny fastslå EU's stilling i den nye globale finansorden, men vil også samarbejde med medlemsstaterne for at sikre den bedste gennemførelse af de fællesskabsforanstaltninger, der skal skabe bæredygtig økonomisk vækst.
<P>
Det er afgørende for de nye medlemsstater i den centrale og østlige del af Europa, at de modtager den nødvendige støtte til genopretning af økonomien. Samordningen af genopretningsindsatsen bør være mere effektiv, og ansvaret for en styrket samordning ligger ikke kun hos regeringerne, men også i Bruxelles.
<P>
Vi står over for det mest komplicerede økonomiske perspektiv, og det er ledsaget af truslen om en alvorlig social uro. EU skal derfor fremlægge den mest effektive løsning til afhjælpning af den forværrede situation i regionen, og Parlamentet skal vise lederskab i dette spørgsmål.
<SPEAKER ID="215" NAME="Izaskun Bilbao Barandica" AFFILIATION="ALDE">
(ES) Hr. formand! 36 personer blev for få dage siden kidnappet, da de fiskede i Det Indiske Ocean i henhold til en aftale, som er godkendt af Kommissionen.
<P>
Jeg fordømte den 15. september den risikofyldte situation og de ansattes hjælpeløshed og forsvarsløshed. Jeg foreslog visse konkrete tiltag, men intet blev gjort.
<P>
Derfor står vi desværre i dag og taler om dem, som er blevet kidnappet og tilbageholdes af pirater.
<P>
Jeg beder derfor Kommissionen om at vise handlekraft og henstille til medlemsstaterne at indsætte soldater på fiskerfartøjerne, og jeg beder Kommissionen om at rette denne henstilling til den spanske regering, fordi det har vist sig at være en effektiv foranstaltning. Frankrig benytter sig af den, og vi kan se resultaterne.
<P>
Parlamentet har i en beslutning erkendt, at fiskerisektoren er forsvarsløs, fordi handelsflåden prioriteres højere. En tjenestemand ved Kommissionen erkendte også dette umiddelbart før kapringen, og vi beder derfor om, at beskyttelsen udvides til fiskerfartøjer.
<P>
Jeg opfordrer også formanden til at give udtryk for og overbringe vores sympati og støtte til dem, som er blevet kidnappet, og deres familier, og til at invitere fartøjets kaptajn ind i Parlamentet, når han er blevet frigivet.
<SPEAKER ID="216" NAME="Ádám Kósa" AFFILIATION="PPE">
(HU) Hr. formand! Der har været talt meget om mindretal tidligere. Jeg vil gerne henlede opmærksomheden på de 50 mio. handicappede, der bor i EU. Jeg betragter dem som det største mindretal. Finanskrisen rammer dem hårdest. Jeg vil gerne understrege, at disse mennesker altid er de første, der mister deres job, oplever et fald i deres indkomst, har få muligheder for at få et levebrød og oplever et fald i deres levestandard, for ikke at nævne den stadig svindende støtte, der gives til de sociale organisationer, der repræsenterer dem.
<P>
Den største lektie af den aktuelle krise er, at det er værd at investere i mennesker, også på individuelt plan og også i stedet for at foretage andre typer investeringer. De politiske og økonomiske beslutningstagere har et ansvar for at tage hensyn til handicappede. Jeg beder Dem derfor om at gøre alt, hvad De kan for dem, så de kan få en mere fair behandling af Dem. Jeg understreger dette, for 50 mio. mennesker kan have stor gennemslagskraft inden for EU, og det er i vores interesse at sikre lige muligheder i samfundet.
<SPEAKER ID="217" NAME="Nessa Childers" AFFILIATION="S&amp;D">
(EN) Hr. formand! Det glæder mig naturligvis, at Lissabontraktaten blev vedtaget i mit land. Der har her til eftermiddag imidlertid været eksempler på, at debatten om reformtraktaten har balanceret mellem virkelighed og vanvid, og vi må ikke stå stille i dens kølvand. Virkeligheden er, at verden har ændret sig grundlæggende i løbet af de seneste årtier, og at en langt større del af den nu konkurrerer med os på et globalt marked.
<P>
Europa er ganske enkelt nødt til at handle på mere sammenhængende vis for at klare sig. Traktaten forpligter nu de europæiske institutioner til at være mere demokratiske og mere ansvarlige over for de enkelte europæiske befolkninger. Det cementeres i chartret om grundlæggende rettigheder. Vi har ikke den luksus at kunne handle alene i vores egne landes interesse. Vi er nødt til at styrke det EU, som hver eneste af os repræsenterer. Vi er nødt til fortsat at gøre opmærksom på, hvem vi er, og hvad vi står for, ligesom vi gjorde i forbindelse med vores folkeafstemning.
<SPEAKER ID="218" NAME="Iosif Matula" AFFILIATION="PPE">
(RO) Hr. formand! EU-midlerne er i den aktuelle økonomiske krise afgørende instrumenter for medlemsstaternes mindre udviklede regioner i forhold til at hjælpe dem med at opfylde konvergensmålene.
<P>
Den mellemliggende procedure, fra målene fastsættes, til de støtteberettigede reelt begynder at modtage midlerne, er lang og ikke just enkel, og den besværliggøres desuden af en række bureaukratiske EU-regler. På et tidspunkt, hvor vi medlemmer af Europa-Parlamentet fremhæver virkningerne af den økonomiske krise og vedtager foranstaltninger, der kan fremskynde processen og forenkle reglerne for adgang til disse midler, får medlemsstaterne kun langsomt gavn af disse foranstaltninger og ikke i fuld udstrækning.
<P>
Jeg vil i den forbindelse gerne nævne et specifikt eksempel fra Rumænien. Projekter, som finansieres af Den Europæiske Socialfond, og som skulle forbedre arbejdstagernes vilkår og øge antallet af ansatte i visse virksomheder, er stadig ramt af problemer i gennemførelsesfasen.
<P>
Jeg vil gerne opfordre til, at gennemførelsen af de foranstaltninger, der skal forenkle procedurerne for adgang til midlerne, fremskyndes for at fremme beskæftigelsen i de europæiske regioner.
<SPEAKER ID="219" NAME="Alan Kelly" AFFILIATION="S&amp;D">
(EN) Hr. formand! Der er tale om en akut situation, når jeg opfordrer Parlamentet til at sørge for, at de 14,8 mio. EUR, der blev stillet i udsigt for de ansatte hos Dell Computers og hos virksomhedens leverandører i det midtvestlige Irland i områder som Limerick, Kerry og Tipperary, bevilges hurtigst muligt. Kommissionsformanden lovede at bevilge disse penge fra Globaliseringsfonden under et nyligt besøg i Limerick. Det står ikke til at ændre, og uanset hvilke protokollære og administrative spørgsmål, der måtte være forbundet med bevillingen, må de løses straks. Parlamentet bør ikke forsinke udbetalingen af disse penge, som vil give regionen en meget tiltrængt økonomisk indsprøjtning. Det ansloges på et tidspunkt, at Dell og virksomhedens leverandører beskæftigede hver femte i hele det midtvestlige Irland, så dette område er blevet hårdt ramt.
<P>
Jeg opfordrer derfor Kommissionen til at revidere reglerne for statsstøtte. Reglerne blev udformet i 2006, inden den massive krise, som tabet af Dell og de andre industrier skabte. Jeg opfordrer på det kraftigste Kommissionen til at betragte det midtvestlige Irland som et område med alvorlig arbejdsløshed i forbindelse med revisionen af statsstøttereglerne næste år, så området kan blive berettiget til de nu hårdt tiltrængte EU-midler.
<SPEAKER ID="220" NAME="Csaba Sógor" AFFILIATION="PPE">
(HU) Hr. formand! Parlamentets rolle - og jeg citerer formanden - er at mægle mellem stridende parter og lande, hvis det er nødvendigt. Parlamentet bør ikke kun involvere sig i brandslukningsarbejde, men bør også bidrage til at forebygge brand.
<P>
Parlamentet bør eksempelvis vedtage en rammelovgivning om mindretal, der garanterer mindretals rettigheder. Mindretal har ret til at føle sig trygge. En sådan rammelovgivning vil være med til at sikre, at mindretal ikke er i regeringernes og yderligtgående organisationers magt og overladt til foranstaltninger som den slovakiske sproglov, der straffer mindretal for at bruge deres modersmål. Det er uacceptabelt, at vi inden for EU oplever, at mindretalsorganisationer forbydes, at tosprogede byskilte males over, og at yderligtgående organisationer arrangerer provokerende demonstrationer mod mindretal.
<P>
En del af Parlamentets rolle er at gennemføre lovgivning, der beskytter menneskerettigheder, forhindrer forskelsbehandling og garanterer, at mindretal kan leve på lige fod med andre mennesker i det land, hvor de er født.
<SPEAKER ID="221" NAME="Ricardo Cortés Lastra" AFFILIATION="S&amp;D">
(ES) Hr. formand! I lyset af piraters kapring af det spanske fiskerfartøj Alakrana i Det Indiske Ocean vil jeg gerne påpege den spanske regerings faste beslutsomhed på med støtte fra EU at få frigivet de 36 besætningsmedlemmer - 16 af dem spaniere - og bringe dem hjem i god behold og retsforfølge kidnapperne.
<P>
Takket være den europæiske operation Atalanta, som blev indledt i december 2008 efter initiativ fra Frankrig og Spanien og med tilslutning fra andre EU-lande, har vi nu indsat betydelige styrker i området. Udvidelsen af beskyttelsesområdet rækker imidlertid ikke så langt som til de steder, hvor fiskerne fisker, og det er årsagen til, at vi sender en opfordring til skibsrederne om ikke at sejle uden for sikkerhedsområdet og opfordrer EU og medlemsstaterne til at udvide Atalantas dækning mod syd og bevilge flere ressourcer med henblik på at garantere den frie bevægelighed for de 20 000 fartøjer, der krydser et hav, hvis areal er tre gange større end Middelhavet.
<P>
Selv om indsættelsen af styrker har garanteret passagen for de handelsskibe, som fragtede 227 000 t nødhjælp fra FN's fødevareprogram til Somalia, er vi nu nødt til at gøre en indsats for at beskytte arbejdet på de mange europæiske fiskerfartøjer, der fisker i området.
<P>
Endelig opfordrer vi medlemsstaterne til at mobilisere deres informations- og efterretningstjenester og eftersøge og arrestere de mellemmænd, som advarer piraterne og bliver betalt for at komme dem til undsætning, og som opererer fra europæisk jord.
<SPEAKER ID="222" NAME="Seán Kelly" AFFILIATION="PPE">
- (EN) Hr. formand! Der har i de sidste to timer og de seneste par uger i Irland været megen debat om en kommunikationskløft og behovet for at bringe Europa tættere på befolkningen.
<P>
Jeg har et forslag. Jeg mener, at vi bør drøfte emnet på et senere tidspunkt her i Parlamentet, navnlig for at få parlamentsmedlemmernes meninger om, hvordan Kommissionen og parlamentsmedlemmerne selv kan inddrages på hele dette område, for de nationale regeringer har tidligere være tilbageholdende med at anerkende den indsats, som EU gør, og befolkningen er derfor ikke bekendt med den.
<P>
Vi bør nu med vores øgede beføjelser og større muligheder benytte os af lejligheden til at drøfte dette emne her i Parlamentet og fremlægge løsninger og forslag til, hvordan vi i praksis kan bidrage til at lukke denne kløft og bringe Europa tættere på sit folk. Det ville være en yderst relevant opgave.
<SPEAKER ID="223" NAME="Silvia-Adriana Ţicău" AFFILIATION="S&amp;D">
- (RO) Hr. formand! I juni 2009 anmodede Det Europæiske Råd Kommissionen om at udarbejde og fremlægge en strategi for Donau-regionen inden udgangen af 2010.
<P>
Kommissionen og medlemsstaterne bør vedtage en fælles europæisk strategi, der kan samordne de igangværende Donau-initiativer og fremme betydningen af denne flod i EU's politikker. Der bør i strategien for Donau-regionen fokuseres på fælles målsætninger og projekter inden for transport, energi, miljø og kulturelt samarbejde.
<P>
Sidste år sendte Parlamentets Transport- og Turismeudvalg en delegation til Donau-regionen for at undersøge og fremme det potentiale, som denne flod udgør for EU-politikkerne. En af delegationens hovedkonklusioner var at skabe en tværpolitisk gruppe i Parlamentet for at fremme Donau-floden. Skabelsen af den tværpolitiske gruppe bidrager til, at Parlamentet på ny kan bekræfte sit bidrag og sin aktive støtte til udarbejdelsen af en strategi for Donau-regionen og gennemførelsen af den.
<SPEAKER ID="224" NAME="Teresa Riera Madurell" AFFILIATION="S&amp;D">
- (ES) Hr. formand! Jeg vil gerne henlede Parlamentets opmærksomhed på den kendsgerning, at det den 27. september var 30-årsjubilæet for den internationale turismedag, som blev afholdt under mottoet 'Tourism - Celebrating Diversity' på et tidspunkt, hvor vi alle håber på en hurtig ikrafttræden af Lissabon-traktaten, der inkorporerer turisme som et af EU's nye aktivitetsområder.
<P>
En af sektorens udfordringer er at gøre viften af turistoplevelser mere tilgængelig for hele verden uden forskelsbehandling.
<P>
Som påpeget i Montreal-erklæringen indebærer alle personers adgang til turist- og fritidsaktiviteter nødvendigvis, at man involverer sig i bekæmpelsen af ulighed og udstødelse af personer, der er kulturelt anderledes, mindrebemidlede, handicappede eller personer fra udviklingslande.
<P>
Parlamentet har omsat denne ambition i et pilotprojekt om social turisme, som Kommissionen vil arbejde videre på i år. En anden årsag til Parlamentets initiativ er, at social turisme øger beskæftigelsesfrekvensen ved at bekæmpe sæsonarbejde, et af sektorens store problemer, og skaber større lighed, flere jobs og længerevarende jobforløb.
<P>
Det er vores målsætning, mine damer og herrer.
<SPEAKER ID="225" NAME="María Paloma Muñiz De Urquiza" AFFILIATION="S&amp;D">
- (ES) Hr. formand! For blot et par timer siden blev Cristo Ancor Cabello dræbt i Herat i Afghanistan. Han var en spansk soldat i den internationale sikkerhedsstyrke (ISAF), som er den styrke, der stilles til rådighed i forbindelse med et mandat fra FN, og hvor soldater af mange forskellige nationaliteter udfører en yderst vanskelig og prisværdig opgave for at forbedre levevilkårene og sikkerheden for den afghanske civilbefolkning.
<P>
Jeg beder Dem om at give udtryk for Parlamentets medfølelse med hans familie og overbringe vores støtte og sympati til hans soldaterkolleger, der tæller fem sårede.
<P>
Jeg vil også gerne tilføje, at den spanske regering har givet et bindende tilsagn om at garantere for sikkerheden for alle de tropper, der er på fredsmission i udlandet, ikke bare i Afghanistan, men også andre steder i hele verden.
<SPEAKER ID="226" NAME="Vasilica Viorica Dăncilă" AFFILIATION="S&amp;D">
- (RO) Hr. formand! De gamle og nye medlemsstater har alle haft stor gavn af de sidste to udvidelsesrunder af EU, selv om de også har udgjort en række udfordringer.
<P>
Rumænien er to år efter sin tiltræden af EU stadig et af de lande, som har haft sværest ved at få adgang til de europæiske fonde. Proceduren for at få adgang til EU-midler er temmelig kompliceret og uigennemskuelig. Strukturfondene og Samhørighedsfonden kan virke som en finansiel løftestang for den økonomiske genopretning, især under den nuværende krise.
<P>
Jeg mener, at vi i lyset heraf har brug for simple regler for adgang til strukturfondene, så EU-midlerne hurtigst muligt kan nå støttemodtagerne. Der bør især gøres en indsats for at fjerne alle de vanskeligheder, der hindrer adgangen til fællesskabsmidler, og som afskrækker folk fra at søge finansiel støtte fra EU.
<P>
Vi må tilskynde til, at der på europæisk niveau gøres en indsats for at forenkle procedurerne for adgang til de midler, der er øremærket til Rumænien, så tildelingen af dem kan fremskyndes, og de hurtigt kan absorberes.
<SPEAKER ID="227" NAME="Formanden">
Forhandlingen er afsluttet.
<P>
(Mødet udsat kl. 20.40 og genoptaget kl. 21.00)
