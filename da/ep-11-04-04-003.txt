<CHAPTER ID="003">
Erklæringer fra formanden
<SPEAKER ID="007" NAME="Formanden">
Jeg vil gerne begynde med at fremsætte nogle bemærkninger og videregive nogle oplysninger.
<P>
Den 26. april vil der være gået 25 år siden Tjernobylkatastrofen, som var den alvorligste atomulykke i menneskehedens historie. Vi husker stadig dem, som ofrede deres helbred eller endog deres liv, mens de bekæmpede katastrofen, og også de hundredtusindvis af mennesker, der måtte forlade deres hjem. De daværende myndigheder i de tidligere østbloklande brugte for lang tid på at skjule oplysninger om katastrofen for verden og, frem for alt, for deres egne borgere. Det gjorde det meget vanskeligere at træffe foranstaltninger til at afdæmpe virkningerne af katastrofen. Senere blev Tjernobyl imidlertid et symbol på effektivt samarbejde mellem myndighederne i de lande, der var ramt af katastrofen, og det internationale samfund. Mens vi mindes Tjernobylkatastrofen i dag, er vores tanker også hos den japanske nation, der kæmper med eftervirkningerne af tsunamien og ulykken på Fukushima-atomkraftværket.
<P>
Den næste oplysning er også en smertefuld påmindelse. Om nogle dage, den 10. april, er der gået et år siden flyulykken ved Smolensk. 96 mennesker døde i ulykken, bl.a. den polske præsident og hans hustru og 18 medlemmer af det polske parlament. Et af medlemmerne var klar til at indtage en plads i Parlamentet som et af de 18 ekstra parlamentsmedlemmer. Flertallet af dem, der døde, beklædte højststående stillinger i staten. Mange af de tilstedeværende kendte dem personligt. Jeg selv kendte mindst halvdelen af dem. Årsagerne til ulykken er endnu ikke helt klarlagt, og vi venter stadig på oplysninger herom. I dag slutter vi os igen til dem, der stadig sørger over deres kære.
<P>
Den tredje oplysning vedrører det forhold, at Parlamentet er alarmeret over, at den amerikanske højesteret har afvist Troy Davis' anmodning om at få sin henrettelse udsat og sin sag genoptaget. Jeg vil appellere til de relevante amerikanske myndigheder i staten Georgia om at benytte deres ret til at ændre den dødsstraf, hr. Davis blev idømt for 20 år siden, til fængsel på livstid. Død kan aldrig være et udtryk for retfærdighed.
<P>
Den næste oplysning handler om, at vi også er dybt bekymrede over begivenhederne i Republikken Elfenbenskysten. Præsidentvalgte bragte terror og vold til landet i stedet for den fred, fremtid og velstand, borgerne forventede. Laurent Gbagbo skal anerkende valgresultaterne og overdrage magten. Vi opfordrer begge sider til omgående at indstille brugen af vold mod civile. Det internationale samfund må gøre alt, hvad der står i dets magt, for at standse massakren på befolkningen. Alle, der er skyldige i forbrydelser, skal stilles for retten. Det er vores dybe overbevisning, og Parlamentet vil gøre alt, hvad der er muligt, i den retning.
<P>
Til sidst under oplysningerne vil jeg gerne minde om, at De i torsdags - i overensstemmelse med mit løfte om at holde Parlamentet ajour med fremskridt i efterforskningen af påstandene om korruption mod visse medlemmer af Parlamentet - efter et møde med formændene for de politiske grupper modtog et brev fra mig med de seneste informationer om den sag. Vi gør også en håndfast indsats for at opstille en adfærdskodeks for interessegrupper og lobbyister samt for medlemmer af Parlamentet. På Præsidiets møde i dag kl. 18.30 vil vi drøfte denne sag og beslutte, hvilke skridt der herefter skal træffes i den henseende.
<P>
Hr. Nicholson har bedt om ordet. Ordet er Deres, hr. Nicholson.
<SPEAKER ID="008" NAME="James Nicholson" AFFILIATION="ECR">
(EN) Hr. formand! Jeg vil gerne bruge et øjeblik til at reflektere over mordet i Nordirland i lørdags på en ung politibetjent, der var på vej til arbejde blot nogle få uger efter, at han var blevet færdig med sin uddannelse. I mine 22 år i Parlamentet har jeg ved mange lejligheder måttet fordømme de terrorister, der udfører den slags uhyrligheder. Jeg troede, den tid var ovre, og at jeg aldrig ville skulle gøre det igen. Vores tanker går til familien til den unge mand, der havde en karriere og en stor fremtid foran sig. Det var et klart og overlagt forsøg på endnu en gang at destabilisere min region.
<P>
Jeg ønsker at gøre det klart, at jeg mener, at det store flertal af indbyggerne i Nordirland ikke ønsker at vende tilbage til det, vi tidligere har gennemlevet, hverken nu eller i fremtiden. Befolkningen i Omagh har lidt meget. Når dette nu sker for dem, er jeg ikke i tvivl om, at det bringer mange frygtelige minder tilbage. Kan vi udtrykke vores medfølelse med familien og alle involverede ved denne meget sørgelige begivenhed for min region?
<P>
(Bifald)
<SPEAKER ID="009" NAME="Formanden">
Tak for Deres bemærkninger om denne sag. Jeg skal informere medlemmerne om, at jeg i går morges udsendte en særlig erklæring om denne sag - en erklæring fra formanden for Parlamentet, hvori jeg fordømte denne hændelse og især den kendsgerning, at den dræbte var så ung. Jeg udtrykte også håb om, at Nordirland må leve i fred, som det for nylig er lykkedes. Medlemmerne kan læse min erklæring fra i går morges om denne sag på Parlamentets websted.
<SPEAKER ID="010" NAME="Bairbre de Brún" AFFILIATION="GUE/NGL">
(GA) Hr. formand! Jeg fordømmer også drabet på Ronan Kerr i et bombeattentat i Omagh, i min valgkreds, i weekenden. Han var en ung mand på 25 år, der tilsluttede sig den nye politistyrke og blev dræbt af den grund. Det er ikke kun et angreb på denne unge mand og hans familie, men også på fredsprocessen i min valgkreds. De mennesker, der dræbte Ronan Kerr, prøver at blokere for fremskridt i fredsprocessen, og det vil vi ikke tillade dem at gøre. Jeg vil gerne takke formanden for Parlamentet i dag, fordi han udtrykker sin og Parlamentets medfølelse med familien. Endvidere føler jeg med Ronan Kerrs familie og fordømmer drabet på ham på det kraftigste.
<SPEAKER ID="011" NAME="Pat the Cope Gallagher" AFFILIATION="ALDE">
(EN) Hr. formand! For det første vil jeg gerne takke Dem, fordi de udsendte erklæringen med fordømmelsen i går. Jeg ønsker at støtte erklæringerne fra hr. Nicholson og fru de Brún her i dag. De har vores fulde støtte til at sikre, at de ansvarlige bliver stillet for retten.
<P>
Fredsprocessen med støtte fra EU har været meget vellykket. Alle på øen Irland, der er ved deres fulde fem, har fordømt denne grusomme handling - mordet på politibetjent Ronan Kerr - ar dheis Dé go raibh a anam. Jeg ønsker navnlig at komplimentere hans mor for den modige erklæring, hun fremsatte i går aftes til støtte for fortsættelsen af fredsprocessen.
