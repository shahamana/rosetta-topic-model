<CHAPTER ID="004">
Meddelelse fra formandskabet
<SPEAKER ID="041" NAME="Formanden">
Mine damer og herrer! Jeg vil nu forelægge følgende på baggrund af en enstemmig beslutning på Formandskonferencen, og her henvender jeg mig især til Rådet.
<P>
Ved drøftelserne af Kommissionens forslag til ændring af forordningen om finansiering af de europæiske politiske partier, besluttede De Faste Repræsentanters Komité i går at opdele Kommissionens forslag og at vedtage de påkrævede ændringer i finansforordningen i en særskilt retsakt, nemlig på det retsgrundlag, der gælder for ændringer i finansforordningen.
<P>
Det ville betyde, at væsentlige aspekter af denne lovgivningsproces unddrages Parlamentets medbestemmelsesret, og at Kommissionen måtte fremlægge et nyt forslag imod dens overbevisning, hvorved Revisionsretten samtidig skulle eller burde konsulteres.
<P>
Parlamentet opfordrer Rådet til at overveje dette skridt endnu en gang. Kommissionens foreslåede ændringer af partiforordningen er nødvendige for at overvinde de praktiske vanskeligheder i forbindelse med dens anvendelse. Ændringerne ville endvidere gøre det muligt yderligere at støtte udviklingen af politiske stiftelser på europæisk plan, der yder et vigtigt bidrag til etableringen af en politisk offentlighed. Her er det nødvendigt, at den foreslåede forordning træder i kraft snarest.
<P>
Udvalget om Konstitutionelle Anliggender modtog den 22. oktober en betænkning, hvori der udtrykkes kompromisvilje i forhold til Rådet for at gøre det muligt at få den foreslåede forordning vedtaget hurtigt.
<P>
Den opdeling af retsakten, som de faste repræsentanter har foretaget, gør disse anstrengelser nytteløse. Den er juridisk set unødvendig, stiller spørgsmålstegn ved Kommissionens initiativret, indskrænker Parlamentets rettigheder og udgør endvidere en risiko for, at sagen forsinkes betydeligt.
<P>
På Formandskonferencens vegne opfordrer jeg Rådet til at korrigere de faste repræsentanters beslutning på ministerielt plan.
<P>
Der er blevet bedt om ordet, men der bliver ingen efterfølgende forhandling.
<SPEAKER ID="042" NAME="Jo Leinen  " LANGUAGE="DE">
Hr. formand! Jeg takker Dem mange gange for denne redegørelse, også en tak til Formandskonferencen. Det er en alvorlig sag, at Europa-Parlamentet - borgernes Parlament på europæisk plan - udelukkes fra en lovgivningsproces vedrørende en forordning om europæiske politiske partier. Det er virkelig et emne, som vedrører os alle her, uanset hvilket parti vi kommer fra. Det kan ikke passe, at det alene er bureaukratiet i de enkelte finansministerier og dermed kun regeringerne, der træffer beslutning om dette emne, og ikke borgernes repræsentative forsamling på europæisk plan. Det bør vi ikke finde os i! I relation til budgettet for 2008 siger jeg følgende: Regeringerne har ønsker, som de kun kan realisere sammen med os. I forbindelse med budgettet for 2008 bør Parlamentet ikke glemme, hvad Rådet i går besluttede om denne forordning om partierne. Jeg takker for redegørelsen. Vi vender tilbage til den.
<SPEAKER ID="043" NAME="Margot Wallström">
næstformand i Kommissionen. - (EN) Hr. formand! Som De netop meddelte Parlamentet, har Coreper besluttet at opdele Kommissionens forslag i to retsakter, nemlig en forordning i henhold til artikel 199, der er omfattet af den fælles beslutningsprocedure, og som gælder for politiske institutioner og kampagner, og en anden forordning i henhold til artikel 279, hvor Parlamentet og Revisionsretten blot skal høres, og som gælder for ændringer til finansforordningen.
<P>
Kommissionen modsatte sig den opdeling af juridiske grunde, men også af politiske grunde. Beslutningen skaber usikkerhed med hensyn til timingen, idet vi ønsker, at forslaget træder i kraft inden årets udgang, således at de politiske institutioner kan være fuldt funktionsdygtige inden 2009. Det var hele idéen bag forslaget. Vi mener også, at hele forslaget bør vedtages efter den fælles beslutningsprocedure i henhold til traktatens artikel 199. Vi beklager derfor, at Coreper imod Kommissionens ønske besluttede at mindske Parlamentets indflydelse på et område, der er tæt knyttet til Parlamentets virke, nemlig finansieringen af de politiske partier.
<P>
Blot 36 timer efter Udvalget om Konstitutionelle Anliggenders vedtagelse af Kommissionens forslag med et meget stort flertal besluttede Coreper at gå en anden vej end Kommissionen og Parlamentet.
<P>
Jeg håber imidlertid, at vi fastholder målsætningen, nemlig godkendelse af forslagets indhold inden årets udgang.
<P>
(Bifald)
