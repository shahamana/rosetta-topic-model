<CHAPTER ID="016">
Indlæg af et minuts varighed om politisk vigtige sager
<SPEAKER ID="043" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="044" NAME="Georgios Papastamkos" AFFILIATION="PPE-DE">
- (EL) Hr. formand! Som De ved, er vi vidne til en alvorlig nedgang i den internationale handel. Derfor er det en grundlæggende parameter for den økonomiske genopretning, som vi alle søger, hurtigst muligt at vende tendensen. Det anslås, at de øgede låneomkostninger og den faldende kreditstrøm er skyld i ca. 10-15 % af tilbagegangen i handelen. Den multilaterale handels- og finanspakke, der blev vedtaget i London af G20, er uden tvivl et godt træk. Efter min opfattelse opfordres EU også til fortsat at spille en ledende rolle i den praktiske gennemførelse af London-pakken på tre områder:
<P>
målrettet intervention af multilaterale og regionale finansinstitutter;
<P>
koordineret offentlig intervention på nationalt plan;
<P>
tilpasning af relevante multilaterale bestemmelser.
<P>
Budskabet er rettet til Kommissionen, så den kan tage de nødvendige initiativer.
<SPEAKER ID="045" NAME="Pierre Pribetich" AFFILIATION="PSE">
- (FR) Hr. formand! Vi oplever et pust af islamofobi i talerne fra en populistisk og ekstrem højreorienteret leder i Nederlandene, vi har flere angreb mod romaerne i Den Tjekkiske Republik, og vi har ubeskrivelig intolerante udtalelser fra den iranske præsident om oprettelsen af en racistisk regering i Palæstina, hvorved han hentyder til etableringen af den israelske stat på en FN-konference om racisme, der primært skulle fremme tolerance og mangfoldighed.
<P>
Hvordan kan vores Parlament, bortset fra at udvise indignation, undlade at sende et stærkt og symbolsk budskab for at fremme den mangfoldighed og tolerance, der kræves i en globaliseret verden, ved kraftigt at fordømme sådanne udtalelser? Hvordan kan det undlade at opfordre Det Europæiske Råd og Kommissionen til at sende en alvorlig advarsel til de stater, der tilslutter sig og endda giver udtryk for en sådan aggressiv logik, eftersom historien alt for ofte har lært os, at der desværre aldrig er langt fra sådanne udtalelser til handling?
<P>
Hvordan kan vores Parlament på dette plenarmøde tie over for sådanne racistiske og fremmedhadske holdninger i en periode med økonomisk krise, hvor nationernes navlebeskuelse eller protektionisme desværre skyder op som paddehatte?
<SPEAKER ID="046" NAME="Cristian Silviu Buşoi" AFFILIATION="ALDE">
. - (RO) Hr. formand! Jeg er overordentlig bekymret over de begivenheder, der for nylig fandt sted i Republikken Moldova. De alvorligste omfatter menneskerettighedskrænkelser, arrestationer, kidnapninger, tortur, intimidering og udvisning af journalister. Myndighederne har undermineret de moldoviske borgeres vilje gennem talrige uregelmæssigheder, der kan udgøre argumenter til støtte for formodningen om, at valget er blevet manipuleret. Det gælder de supplerende lister, de ekstra stemmesedler, chikane af oppositionen, forbuddet mod adgang til offentlige tv-stationer og kampagnen, som de statslige instanser førte for det kommunistiske parti. Selv om mange har gjort indsigelser i disse uger på europæisk og globalt niveau, er situationen i Republikken Moldova desværre ikke blevet bedre. Jeg håber, at Europa-Parlamentet under denne uges debatter, og når en ad hoc-delegation besøger Republikken Moldova, og især gennem den beslutning, som vi forventer på det endelige møde i maj, vil sende et meget klart signal om, at EU ikke tolererer menneskerettighedskrænkelser og åbent opfordre til omvalg i Republikken Moldova.
<SPEAKER ID="047" NAME="Mieczysław Edmund Janowski" AFFILIATION="UEN">
- (PL) Hr. formand! Fredag morgen den 13. april før daggry udspillede der sig en stor tragedie i den polske by Kamień Pomorski i nærheden af Szczecin. Over 20 personer, heriblandt børn, blev levende brændt i en bygning. Det forvoldte og forvolder stadig store kvaler i hele Polen.
<P>
Jeg vil gerne i dag her fra Parlamentet opfordre regeringerne i alle medlemsstater og de lokale og regionale myndigheder til at træffe hasteforanstaltninger for at kontrollere brandsikkerhedsreglerne i alle boliger og særligt de sociale boliger. Jeg tænker både på anvendelsen af passende byggematerialer til boliger og et grundigt eftersyn af, om de er i overensstemmelse med bestemmelserne om brandsikkerhed. Dramaet i Polen er en af mange lignende hændelser, der desværre er indtruffet i Europa. Lad denne brand og ofrene tjene til advarsel for eftertiden.
<SPEAKER ID="048" NAME="László Tőkés" AFFILIATION="Verts/ALE">
- (HU) Hr. formand! I min tale den 23. marts anmodede jeg Europa-Parlamentet og Kommissionen om at gribe ind for at beskytte den rumænske by Verespatak (Roşia Montană), hvis sårbare befolkning, arkitekturarv og miljø trues som følge af et canadisk-rumænsk joint venture, der har planer om at udvikle en mine.
<P>
Men truslen er nu blevet til virkelighed, da den rumænske regering efter to års udsættelse endelig har banet vejen for investeringen, der medfører anvendelse af cyanidteknologiske produktionsmetoder, som er i modstrid med EU-normerne, og som derved ikke blot truer den nærliggende natur, men hele området langs den rumænsk-ungarske grænse med en økologisk katastrofe.
<P>
Jeg vil gerne benytte mig af lejligheden til sammen med andre kolleger at indsende en anmodning til kommissær Dimas om at forbyde cyanidteknologi. Jeg opfordrer Kommissionen til i tråd med Europas miljøbeskyttelseslovgivning at sende en kontrolinstans til Rumænien for at sikre, at minedriften på lang sigt omfattes af passende EU-regler.
<SPEAKER ID="049" NAME="Vittorio Agnoletto" AFFILIATION="GUE/NGL">
- (IT) Hr. formand, mine damer og herrer! Jeg vil gerne tale om det, der skete på Fiat-fabrikken i Bruxelles. Med det ene formål at underminere fagforeningen anklagede Fiat uretmæssigt sine ansatte for at have kidnappet ledelsen, en anklage, der ikke havde hold i virkeligheden. Der var ikke nogen kidnapning, hverken den 9. april eller på noget andet tidspunkt. Fiat har forsætligt spredt rygtet i et forsøg på at diskreditere de ansatte, der prøver at beskytte deres fremtid i forhold til de 24 fyringer. Fiat nægter at holde møder, debatter eller forhandlinger med fagforeningsrepræsentanterne. Det eneste formål er at fyre 24 ansatte, hvoraf de 12 er fagforeningsrepræsentanter. Jeg synes, det vil være en god idé, hvis Parlamentet ikke bare drøfter dette tilfælde, men også den antifagforeningspraksis, der anvendes i Fiat og en lang række store europæiske multinationale virksomheder, og som er blottet for respekt for arbejdstagerrettigheder. Selv om disse virksomheder drager fordel af nationale og europæiske regler og også i mange tilfælde modtager støtte, respekterer de ikke arbejdstagernes rettigheder.
<SPEAKER ID="050" NAME="Georgios Georgiou" AFFILIATION="IND/DEM">
- (EL) Hr. formand! For få dage siden besøgte en stor gruppe parlamentsmedlemmer Europas sydøstlige grænser.
<P>
Det, vi så og oplevede i det område, vi besøgte, gav os ikke nogen som helst grund til stolthed. Jeg må fortælle Dem, at der er europæiske borgere, som bor på små øer med en befolkning på mellem 120 og 130 individer, og at der på hver af dem hver eneste dag går 150, 200 eller 250 illegale indvandrere i land, som bor sammen under kummerlige forhold, fordi der ikke er nogen infrastruktur.
<P>
Jeg hører her i Parlamentet konstant om Darfur, om det sydlige Sudan, om Myanmar, og det er også godt nok, men uanset hvad, bør vi på et eller andet tidspunkt rette fokus mod de europæiske borgere, som bor der, og som er lige så europæiske som dem, der bor i Paris, Madrid eller Berlin. Jeg følte, at det var min pligt at underrette Dem om det, og jeg stoler på, at De vil træffe forholdsregler.
<SPEAKER ID="051" NAME="Slavi Binev" AFFILIATION="NI">
- (BG) Hr. formand, mine damer og herrer! Der hviler i øjeblikket en trussel på det bulgarske samfund. Politistyrken er ved at ændre sig fra en organisation, der skal beskytte offentligheden, til et organ, der er indblandet i politisk afpresning og gangstervirksomhed. Aftenen inden påskesøndag blev et medlem af Burgas kommunalbestyrelse, den 64-årige Petko Petkov, slået til jorden og banket af to uniformerede politimænd for øjnene af en stor gruppe vidner foran en kirke. I den officielle politirapport, der blev optaget dagen efter, blev hændelsen slet ikke nævnt. Det er endnu et eksempel på politivold mod medlemmer af Attack-partiet i kølvandet på de bank, som parlamentsmedlemmet, Dimitar Stoyanov, og et medlem af kommunalbestyrelsen i Sofia måtte lægge ryg til. Ingen af angrebene er blevet efterforsket.
<P>
Et andet eksempel på politiets forsætlige passivitet i sager, hvor de handler efter ordrer, er at ikke en eneste bortførelsessag er blevet anmeldt i Bulgarien, selv om der allerede har været 15 tilfælde, hvoraf de to har fundet sted bare inden for den sidste måned. Vores samfund er blevet grebet af en følelse af frygt og hjælpeløshed. Som et resultat er politimænd i Bulgarien blevet ensbetydende med pengegriske forretningsmænd. Når politiet er kriminelt, hvem skal vi så beskytte os selv imod, og hvem skal beskytte befolkningen? Det spørgsmål er endnu ikke blevet afklaret.
<SPEAKER ID="052" NAME="Richard James Ashworth" AFFILIATION="PPE-DE">
- (EN) Hr. formand! Jeg henleder forsamlingens opmærksomhed på konsekvenserne af sidste uges ulovlige blokade af kanalhavnene Calais, Boulogne og Dunkirk af medlemmer af den franske fiskeindustri. Arbejdskonflikten forstyrrede i alvorlig grad godsstrømmene på denne vigtige transeuropæiske rute. Det påfører industrien betydelige omkostninger og forsinkelser og forstyrrer og generer den befolkning, der bor i det sydvestlige England.
<P>
Det er et ofte tilbagevendende problem, og jeg anmoder Kommissionen om at udøve dets beføjelser til at gribe ind, så afbrydelsen af den frie bevægelighed af varer og personer inden for EU kan blive bragt under kontrol. Derudover vil jeg gerne spørge Kommissionen, om den franske regerings tildeling af 4 mio. EUR til fiskerne udgør statsstøtte, og om den i så fald er konkurrencebegrænsende og ulovlig i henhold til bestemmelserne i den fælles fiskeripolitik?
<SPEAKER ID="053" NAME="Ioan Mircea Paşcu" AFFILIATION="PSE">
- (EN) Hr. formand! Den seneste negative udvikling i Moldova gør det værd at nævne en række problemer. Det første er vores reaktion på de moldoviske myndigheders overtrædelse af europæiske grundlæggende værdier under repressalierne mod unge og journalister som følge af deres protester mod valgresultaterne. Enhver mildhed fra vores side vil kaste en skygge over EU's troværdighed i den henseende.
<P>
Det andet er EU's reaktion på de moldoviske myndigheders procedurefejl i forbindelse med gennemførelsen af deres aftaler med os og deres forskelsbehandling af europæiske borgere på grund af nationalitet. EU's troværdighed og autoritet er endnu engang på spil.
<P>
Det tredje er EU's solidaritet i forbindelse med de falske anklager mod en af sine medlemsstater, hvilket muligvis er et påskud for at fastfryse den militære situation i regionen i modstrid med vigtige foretagender på området.
<P>
For det fjerde vil EU's reaktion endnu engang understrege den statusforskel, der præger de lande, som delte samme skæbne i 1940, og angive den fremtidige udvikling i forbindelserne mellem EU og Rusland.
<SPEAKER ID="054" NAME="Chris Davies" AFFILIATION="ALDE">
- (EN) Hr. formand! Hvis vores vælgere svigagtigt modtager sociale ydelser, bliver de retsforfulgt og risikerer fængselsstraf.
<P>
Tingene ser nogle gang ud til at forholde sig anderledes her. I november sidste år skrev aviserne offentligt, at et af vores medlemmer, Den Dover, havde betalt omkostninger for 750 000 GBP i forbindelse med ansættelsen af personale i en virksomhed, der ejes af hans kone og datter, og havde anvendt nogle af pengene til købet af dyre biler og andre ting til personligt forbrug.
<P>
De fleste betragter Hr. Dover som intet mindre end en tyv, en kriminel, der burde sidde i fængsel, og jeg opfordrer Dem til at oplyse os om, hvor mange af disse penge, der nu er blevet betalt tilbage.
<P>
Parlamentet bør være et lysende eksempel på åbenhed, ærlighed og gennemsigtighed, og i stedet synes der til tider at være en tavshedskodeks, der skal skjule det virkelige omfang af nogle medlemmers misbrug af godtgørelser. Vores modstand mod at indføre de samme principper for finansiel gennemsigtighed, som vi forventer af enhver anden EU-institution, bringer skam over os alle.
<SPEAKER ID="055" NAME="Formanden">
Hr. Davies, De kan også i dette tilfælde være sikker på, at sagen vil blive behandlet i overensstemmelse med loven.
<SPEAKER ID="056" NAME="Ewa Tomaszewska" AFFILIATION="UEN">
- (PL) Hr. formand! April måned giver lejlighed til at reflektere over konsekvenserne af begge totalitære systemer. Det minder om Katyn-massakren, mordet på tusinder af polske officerer, der blev holdt indespærret i krigsfangelejre i Ostaszków, Starobielsko og Kozielsko og dødsdømt af Lavrenty Beria i marts 1940. Det minder også om opstanden i Warszawa Ghetto, der begyndte i 1943 i protest mod de tyske troppers massetransport af jøder til koncentrationslejre.
<P>
Tragedien i ghettoen mindes i dag med en March of the Living, der skal sikre, at sådanne begivenheder mindes og ikke gentages. Desværre er gerningsmændene bag Katyn-massakren stadig ikke blevet dømt. Parlamentets vedtagelse af en skriftlig erklæring om udnævnelsen af den 23. august til europæisk dag til minde om ofrene for stalinismen og nazismen giver anledning til håb.
<SPEAKER ID="057" NAME="Den Dover" AFFILIATION="PPE-DE">
- (EN) Hr. formand! Jeg kan forstå, at hr. Davies har holdt en tale om en situation, der vedrører mig, og jeg vil derfor gerne benytte mig af retten til genmæle. Jeg hørte kun de sidste 10 ord. Han har dog i det mindste sendt mig en e-mail inden for de sidste 20 minutter, hvori han giver udtryk for sin hensigt om at tale om sagen.
<P>
Jeg vil bare gerne sige, at det store postyr og ståhej omkring mine udgifter til parlamentarisk assistance, som medierne har dækket i de sidste ni eller tolv måneder, har været en oprivende oplevelse. Jeg har indsendt mine papirer til Retten i Første Instans, så jeg har i sinde at kæmpe hårdt for min sag. Jeg kan forstå, at jeg står stærkt, og derudover har jeg truffet midlertidige foranstaltninger, som betyder, at der ikke bliver udbetalt penge, før Retten har fået fremlagt alle beviser og truffet en passende afgørelse. Jeg undskylder for forsinkelsen og takker for denne lejlighed.
<SPEAKER ID="058" NAME="Gerard Batten" AFFILIATION="IND/DEM">
- (EN) Hr. formand! Efter 36 års medlemskab, hvad har EU betydet for Det Forenede Kongerige? Det betyder, at vi ikke længere er en suveræn stat. Mellem 75 % og 85 % af vores love kommer nu fra EU og ikke fra vores eget parlament. EU koster Det Forenede Kongerige mindst 56 mia. GBP om året eller det samme som 900 GBP årligt for hver mand, kvinde og barn. Vi har ikke længere kontrol over vores grænser og må acceptere en ubegrænset og ukontrolleret indvandring.
<P>
EU's menneskerettighedslovgivning betyder, at vi ikke længere effektivt kan beskytte os selv mod fremmede kriminelle, ulovlige indvandrere og falske asylansøgere. Den europæiske arrestordre og rettergang in absentia betyder, at vi har mistet vores mest grundlæggende beskyttelse mod urimelige arrestationer og fængslinger.
<P>
EU-medlemskabet er en katastrofe for Det Forenede Kongerige. Det er en svær og unødvendig selvpåført skade. Den eneste løsning på problemet er Det Forenede Kongeriges betingelsesløse udtræden af EU.
<SPEAKER ID="059" NAME="Milan Horáček" AFFILIATION="Verts/ALE">
- (DE) Hr. formand! For få uger siden var en uskøn forening af proeuropæiske tjekkiske socialdemokrater, præsident Klaus, der er imod EU, og kommunister skyld i Topolánek-regeringens fald. Der arbejdes nu på at indsætte en overgangsregering, der skal varetage regeringsarbejdet fra maj til efter det nye valg i oktober. Jeg håber, at det nye kabinet kommer til at lede det tjekkiske formandskab, der indtil videre har klaret sig godt, og bidrager til at få den nødvendige ratificering af Lissabontraktaten i stand i Den Tjekkiske Republik. Det ville sende et vigtigt og positivt signal til Europa.
<SPEAKER ID="060" NAME="Zsolt László Becsey" AFFILIATION="PPE-DE">
- (HU) Hr. formand! I de seneste måneder har der igen hersket et klima af frygt blandt de mange nationaliteter, der bor i Vojvodina i det nordlige Serbien, hovedsageligt ungarere. Selv om Parlamentet både i 2004 og 2005 vedtog en beslutning som reaktion på de fysiske og psykiske angreb på ikkeserbiske indbyggere i området og også handlede eksemplarisk ved at sende en undersøgelsesdelegation til området i 2005, fortsætter voldsepisoderne og intimideringen og ydmygelsen af de mindretal, der bor der, primært ungarere, og synes endda at blive værre.
<P>
Siden årets begyndelse har der i alt været 15 psykiske og fem fysiske angreb, hvoraf to af dem har været alvorlige. Der er desværre ikke megen tillid til politiet. Det skyldes, at ingen af de domme, der er blevet afsagt i sagerne om etniske angreb, er blevet fuldbyrdet, hvilket vidner om den utilstrækkelige indsats og, desværre på grundlag af mange års erfaringer, retssystemets eftergivende holdning. Det støttes også af den kendsgerning, at det serbiske flertal endnu den dag i dag ikke kan erkende, at vi må mindes de mange titusinder af personer, der blev henrettet uden dom og uden at være skyldige.
<P>
Hvor meget længere kan EU tolerere, at indfødte indbyggere, der taler et europæisk sprog, terroriseres fysisk og psykisk af en eventuelt kommende medlemsstat i begyndelsen af det 21. århundrede? Bekymrer vi os ikke den mindste smule for vores omdømme?
<SPEAKER ID="061" NAME="Jo Leinen" AFFILIATION="PSE">
- (DE) Hr. formand! I går blev FN's konference mod racisme indledt i Genève. 22 EU-medlemsstater deltager, og fem lande har besluttet ikke at deltage. Det sætter EU's enhed i forhold til sådan en vigtig begivenhed i et dårligt lys.
<P>
Jeg har nu læst, at et par lande stadig overvejer at rejse til Genève i løbet af ugen, og jeg anmoder dem om at øve indflydelse på det tjekkiske formandskab, så vi som EU kan indtage en fælles holdning til denne konference mod racisme.
<P>
En skrækkelig tale af den iranske præsident skal ikke splitte EU og svække FN. Det må ikke være resultatet af denne tale, og jeg mener derfor, at vi endnu engang, sådan som generalsekretær Ban Ki-moon også har efterlyst, må stræbe efter at sikre, at alle 27 EU-medlemsstater og EU som sådan støtter op omkring det endelige dokument, der bliver vedtaget for at hjælpe de millioner af personer i verden, som berøres af racisme og forskelsbehandling.
<SPEAKER ID="062" NAME="Marco Cappato" AFFILIATION="ALDE">
- (IT) Hr. formand, mine damer og herrer! Under den sidste mødeperiode anmodede jeg Dem om at opfylde Parlamentets forpligtelser og offentliggøre oplysninger om parlamentsmedlemmernes deltagelse i Parlamentets aktiviteter. De gav mig Deres ord for, at dette punkt ville blive taget op på det næste præsidiemøde, som starter om præcis 40 minutter. Jeg erfarer dog nu, at punktet ikke står opført på dagsordenen for præsidiemødet, der afholdes kl. 18.30. Da der nu kun er lidt over en måned til valget, og da Parlamentet har afgivet et tilsagn om at offentliggøre oplysninger om parlamentsmedlemmers deltagelse i Parlamentets aktiviteter, og der nu kun er få muligheder tilbage, ved jeg ikke, om der kan blive afholdt et præsidiemøde, som formelt kan behandle spørgsmålet. Generalsekretæren havde forpligtet sig til at fremlægge en rapport, ud fra hvilken formandskabet ville kunne træffe en beslutning. Hr. formand, jeg vil derfor gerne vide, om borgerne, de europæiske vælgere, får disse oplysninger, som krævet, fastsat og besluttet af Parlamentet, inden valget til Europa-Parlamentet i juni, eller om vi bliver nødt til at bryde vores eget løfte og gå imod vores egne beslutninger?
<SPEAKER ID="063" NAME="Etelka Barsi-Pataky" AFFILIATION="PPE-DE">
- (HU) Hr. formand! Ungarns nye socialistiske regering blev dannet i går. Jeg ønsker egentlig ikke at tale om de politiske aspekter ved denne begivenhed, men om den kendsgerning, at der i den nye regering ikke sidder en eneste kvinde. Det er virkelig utroligt, at der i Europa anno 2009 kan dannes en regering, som ikke tæller en eneste kvinde blandt de 14 ministre, der udgør administrationen. I de nordiske lande er over halvdelen af regeringsmedlemmerne kvinder. Frankrig nærmer sig også denne proportion. Over en tredjedel af medlemmerne i den tyske regering er kvinder. Det er almindelig accepteret praksis i Europa.
<P>
Vi har i forsamlingen vedtaget 11 betænkninger om ligestillingen mellem kønnene i de sidste fem år. Det er en vigtig målsætning, der bygger på Europas værdier, men den er meningsløs, hvis den ikke omsættes i praksis. Jeg opfordrer derfor mine kolleger, i dette tilfælde fra De Europæiske Socialdemokraters Gruppe, til at gøre deres indflydelse gældende, så disse vigtige og ædle hensigter også omsættes i praksis i de lande, hvor det endnu ikke er blevet gjort.
<SPEAKER ID="064" NAME="Neena Gill" AFFILIATION="PSE">
- (EN) Hr. formand! Jeg var forleden dag i Birmingham. Jeg bankede på døre, en særlig britisk måde at føre kampagne på, og ikke overraskende var der ikke en eneste af de personer, jeg mødte på dørtrinnene, der var det mindste klar over, at der var valg til Europa-Parlamentet om mindre end seks uger.
<P>
Jeg er sikker på, at De ved, at det ifølge statistikkerne i Det Forenede Kongerige kun er 16 % af offentligheden, der kender til valget, men det, De skal bekymre Dem om, er, at statistikkerne ikke er bedre i de andre medlemsstater. Faktisk har 30 % ikke tænkt sig at deltage i det kommende valg. Denne manglende interesse og viden er lige så meget Parlamentets ansvar som enhver andens. De millioner, der er brugt på kommunikation med borgerne, har ikke været til nogen nytte.
<P>
Det er særlig frustrerende for mig, at den lovende valginformationskampagne har givet bemærkelsesværdigt bagslag. En kampagne for balance mellem arbejdsliv og privatliv har vakt sindsbevægelse blandt udearbejdende kvinder og ammefremmende grupper. Det er endnu et selvmål. Hr. formand, De må hurtigst muligt håndtere denne situation, trække de stødende kampagner tilbage og sikre, at vi har et simpelt budskab om, hvorfor befolkningen bør stemme til det kommende valg. Den skal være tydelig og let forståelig.
<SPEAKER ID="065" NAME="Marie Panayotopoulos-Cassiotou" AFFILIATION="PPE-DE">
- (EL) Hr. formand! Jeg vil også gerne tale om det samme emne, nemlig valgdeltagelsen ved det kommende valg til Europa-Parlamentet, som ikke ser særlig lovende ud. Det skyldes Parlamentets valgkampagne, der ikke er spektakulær nok, og ikke mindst kritikken af EU's præstationer, den sociale markedsøkonomi, den model, vi har kæmpet så meget for at udvikle, og som nu bærer frugt for arbejdstagerne i EU. Borgerne ser skævt til de udviklinger, der ikke ser ud til at være behagelige og tilfredsstillende. Det er derfor en skam, at vi ikke er enige her om spørgsmål, der burde forene os til gavn for de europæiske borgeres interesser.
<SPEAKER ID="066" NAME="Catherine Guy-Quint" AFFILIATION="PSE">
- (FR) Hr. formand! Den 14. og 15. marts rejste jeg i min egenskab af medlem af Budgetudvalget med hr. Botopoulos til de regioner i Peloponnes, der blev hårdest ramt af oversvømmelserne i sommeren 2007. Vi opdagede til vores store forbavselse, at de 89,7 mio. EUR, der var afsat, og som skulle udbetales fra EU's Solidaritetsfond, stadig ikke var nået ud til de berørte områder.
<P>
Vi vil derfor gerne formelt gøre Kommissionen opmærksom på sagen og vil gerne vide, hvor gennemførelsen af budgetmyndighedens beslutninger sidder fastlåst. Hvordan kan det være, at denne støtte, der blev vedtaget for flere måneder siden, stadig ikke har haft nogen særlig virkning i disse regioner, hvor behovet for europæisk solidaritet for hver dag bliver mere tydelig?
<P>
Bortset fra Kommissionens retrospektive undersøgelse vil vi gerne modtage en forklaring fra den græske regering om anvendelsen af den europæiske bistand. Det er virkelig en presserende sag, både for befolkningen og økonomien. To år er virkelig alt for lang tid at vente.
<SPEAKER ID="067" NAME="Călin Cătălin Chiriţă" AFFILIATION="PPE-DE">
. - (RO) Hr. formand! Jeg vil gerne gøre opmærksom på, at de stadig hyppigere uheldige begivenheder, der begyndte sidste år i Armenien og fortsatte i år i Georgien og Moldova, giver stof til eftertanke, da de har to ting til fælles. Alle tre lande er medlemmer af Østpartnerskabet, og scenariet er identisk for hvert af landene. Jeg mener, at vi bør tage den kendsgerning under overvejelse.
<P>
I sidste uge erklærede den moldoviske præsident Voronin endda, at han ville træde ud af Østpartnerskabet, så han kunne fortsætte sine upopulære tiltag, som krænker menneskerettighederne i Moldova. Jeg mener, at EU bør arbejde tæt sammen med Europarådet og OSCE.
<SPEAKER ID="068" NAME="Jim Allister" AFFILIATION="NI">
- (EN) Hr. formand! Glorificeringen af terrorisme tager mange former, men når et medlem af denne forsamling forherliger usle mordere, hvis dræberkarrierer fik en ende, da lovlige sikkerhedsstyrker gav dem deres velfortjente straf, er medlemmet i strid med alt det, som forsamlingen nogen sinde har sagt om at fordømme terrorisme og dem, der renser og retfærdiggør den. Det er alligevel netop det, som medlemmet af Sinn Fein, fru de Brún, gjorde påskesøndag, da hun beskrev IRA-terrorister som anstændige, uselviske og hæderlige. Der er intet anstændigt eller hæderligt ved terrorisme, hverken før eller nu. Ethvert medlem, der giver sig af med en så modbydelig grov smiger af mordere, bør skamme sig!
<SPEAKER ID="069" NAME="Jelko Kacin" AFFILIATION="ALDE">
- (SL) Hr. formand! Med sin populistiske og hårde nationalistiske retorik forvolder præsident Ahmadinejad stor skade på Irans image og omdømme. Han truer også den moderate islam i vesten og spreder negative stereotyper om den.
<P>
Vi må skride resolut ind over for en sådan provokation. Ved at dømme Roxana Saberi har det iranske styre vist, at det i bund og grund er svagt og fejt. I sin verbale konfrontation med USA vælger det at tage gidsler, i dette tilfælde en kvinde og en journalist, for at mobilisere sin befolkning ideologisk. Det gør nar af alle demokratiske standarder.
<P>
Grundlæggende menneskerettigheder og retten til oplysning danner fundamentet i EU. Pressen og medierne er vigtige redskaber for indførelsen af demokratiske standarder. Enhver magt, der er bange for pressen, vil først slå ud efter den. Udemokratiske styrer lever i evig frygt, og derfor forfølger de journalister, fængsler dem, torturerer dem og dræber dem også.
<SPEAKER ID="070" NAME="Kinga Gál" AFFILIATION="PPE-DE">
- (HU) Hr. formand! Den 1. maj er det fem år siden, at vi sammen med en række andre central- og østeuropæiske lande blev medlemmer af EU. Det virkede dengang til, at de nye medlemsstater hver især ville overholde EU's grundlæggende principper og forbyde forskelsbehandling, beskytte og værdsætte den sproglige mangfoldighed og de nationale mindretals rettigheder.
<P>
Selv efter fem års EU-medlemskab er der stadig tilfælde, hvor flertallets sprog beskyttes på en åben og diskriminerende måde på bekostning af brugen af nationale mindretalssprog. Det er i øjeblikket tilfældet i Slovakiet, hvor der nu på ny er pustet liv i sproglovgivningen fra 1995, der var udsat for hård international kritik. Forslaget til sproglov bringer brugen af mindretalssprog i fare inden for alle livets aspekter, hvilket f.eks. også går ud over det indfødte ungarske mindretal, der tæller en halv million. I stedet for at fremme sproglig mangfoldighed og beskytte mindretallets identitet gør den det muligt for sprogkontrollører og -inspektører at gå til mindretalssamfund og pålægge dem store bøder, hvis de ikke overholder reglerne, hvilket kun kan beskrives som vanvid fra et Bruxellesperspektiv. Derfor opfordrer jeg EU's kommissær for sproglig mangfoldighed til at gribe ind for også at gøre sproglig mangfoldighed til praksis i Slovakiet.
<SPEAKER ID="071" NAME="Csaba Sándor Tabajdi" AFFILIATION="PSE">
- (HU) Hr. formand! De 10 nye medlemsstater har været medlemmer af EU i fem år. Tiden er inde til at gøre status over situationen. Vores valgperiode får også snart en ende. I begyndelsen nærede de gamle medlemsstater mistro, men den forsvandt gradvist. Faktisk viste det sig efter et stykke tid, at de nye medlemsstater slog til lyd for en EU-reform på mange områder, såsom servicedirektivet eller den frie ret til beskæftigelse. Derfor mener jeg, at vi kan sige, at disse fem år har haft en yderst stejl indlæringskurve. Samtidig skal det understreges, at de nye medlemsstater stadig rammes af diskriminerende foranstaltninger. Jeg behøver blot at nævne den kendsgerning, at landbrugerne fra de nye medlemsstater igen i år kun modtager 60 % af den støtte, som landbrugerne i de gamle medlemsstater modtager. Jeg vil også tilføje, at medlemskabet af EU har været en win-win-situation og vil derfor gerne takke Europa-Parlamentet for at have taget imod os nye medlemsstater. Vi føler, at vi her er blevet behandlet som ligeværdige i de sidste fem år.
<SPEAKER ID="073" NAME="Formanden">
Forhandlingen er afsluttet.
