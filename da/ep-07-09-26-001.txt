<CHAPTER ID="001">
Åbning af mødet
<P>
(Mødet åbnet kl 9.00)
<SPEAKER ID="004" NAME="Formanden">
Godmorgen, mine damer og herrer! I dag, den 26. september, er det den europæiske sprogdag. Vi har pligt til at huske hinanden på her i Parlamentet, sprogenes højborg, hvad denne dag betyder for idéen bag og indholdet i EU, ligesom vi skal huske hinanden på det arbejde, vi udfører for at skabe et multikulturelt Europa, hvor man respekterer befolkningernes særegenheder, kulturer og folkeånd.
<SPEAKER ID="005" NAME="Josu Ortuondo Larrea" AFFILIATION="ALDE">
(ES) Fru formand! Mange tak, fordi De giver mig ordet. I dag fejrer vi den europæiske sprogdag, og jeg vil gerne her give udtryk for den manglende forståelse, som mange borgere i den spanske stat føler sig udsat for, når de mener, at de bliver diskrimineret af Europa-Parlamentets Præsidium, eftersom det ikke har tilladt, at de catalanske, de galiciske og de baskiske repræsentanter, som jeg selv, taler på deres sprog i Parlamentet.
<P>
Hverken baskisk, catalansk eller galicisk, der også er officielle sprog i den spanske stat, er blevet accepteret af Parlamentets Præsidium i modsætning til i Kommissionen, i Rådet og i Regionsudvalget, hvor borgernes repræsentanter kan udtrykke sig på disse sprog, der ligeledes er officielle.
<P>
Fru formand, ...
<P>
(Taleren udtrykte sig på baskisk)
<SPEAKER ID="006" NAME="Formanden">
Hr. Ortuondo! Forsædet vil søge oplysninger i denne sag, men det er et emne, der er blevet drøftet mange gange, og vi kender allerede svarene.
