<CHAPTER ID="006">
Godkendelse af protokollen fra foregående møde
<SPEAKER ID="096" NAME="Véronique De Keyser" AFFILIATION="S&amp;D">
(FR) Hr. formand! Jeg vil ikke vende tilbage til den beklagelige episode, der fandt sted i går her i Parlamentet - en episode, der ligger under Parlamentets værdighed, og som var en fornærmelse mod hr. Van Rompuy. Formanden for Det Europæiske Råd er så udmærket i stand til at forsvare sig selv, men jeg vil ikke finde mig i, at nogen her i Parlamentet siger, at mit hjemland ikke er noget land. Det er en af grundlæggerne af EU og et land, der meget snart overtager formandskabet. Jeg forstår ikke, hvordan en person her i Parlamentet kan synke så dybt og sige noget sådant, og jeg kræver en undskyldning, hr. formand.
<P>
(Bifald)
<SPEAKER ID="097" NAME="Gerard Batten" AFFILIATION="EFD">
(EN) Hr. formand! Som en bemærkning til forretningsordenen vil jeg gerne have ordet ifølge den samme artikel i forretningsordenen, som fandt anvendelse for min kvindelige kollegas indlæg, hvor hun henviste til min kollega Nigel Farage.
<P>
Det kaldes politik. Man har trukket Lissabontraktaten ned over hovedet på vores lande uden at spørge befolkningen til råds, og når min kollega siger noget om det, og folk ikke bryder sig om det, brokker de sig. Det kaldes politik. Det er det, vi havde i vores land, inden EU ødelagde vores demokrati, så det er bare med at vænne sig til at høre på modstanderes indlæg her i Parlamentet.
<SPEAKER ID="098" NAME="Formanden">
Det foregående indlæg var et indlæg som svar på noget, der blev sagt i går på plenarmødet, hr. Batten. Det var den artikel, der fandt anvendelse. Det var ikke en bemærkning til forretningsordenen. Deres bemærkning til forretningsordenen var således malplaceret.
