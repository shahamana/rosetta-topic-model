<CHAPTER ID="016">
Erklæring fra formanden
<SPEAKER ID="359" NAME="Formanden">
Vi har med sorg modtaget nyheden om, at den finske internationale menneskerettighedsobservatør, Jyri Antero Jaakola, er blevet myrdet i Mexico. Han og den mexicanske aktivist, Betty Cariño Trujillo, der ledsagede ham på det pågældende tidspunkt, blev myrdet under en mission, hvor de havde til opgave at overvåge overholdelsen af menneskerettighederne i Mexico. På Parlamentets vegne kondolerer jeg og udtrykker medfølelse over for ofrenes familier. Som vi kan se kræver den verden, vi lever i, stadig ofre, som det er tilfældet her.
<P>
Jeg er sikker på, at De er bekendt med, at jeg sidste uge var på officielt besøg i USA. Jeg foretog den officielle åbning af Parlamentets nye forbindelseskontor med USA's kongres i Washington. Jeg havde også mange vigtige drøftelser, der skulle bidrage til et tættere samarbejde, herunder især et tættere økonomisk samarbejde, mellem EU og USA. Vi talte ligeledes om et strategisk partnerskab og om ændringerne i EU efter Lissabontraktatens ikrafttræden. Vi venter, at samarbejdet med USA vil foregå på lige vilkår.
<P>
Førstkommende søndag, den 9. maj, er 60-års dagen for Schuman-erklæringen. For at markere denne begivenhed vil Parlamentet være åbent for alle interesserede på lørdag den 8. maj i Bruxelles og på søndag i Strasbourg. Der vil ligeledes blive gennemført ceremonier for at fejre mindet om denne begivenhed i Luxembourg. I Strasbourg vil gæsterne bl.a. omfatte en af Kommissionens næstformænd og den franske og den tyske minister for europæiske anliggender. Jeg vil også være til stede, og jeg vil tilskynde alle medlemmerne til at tage til Strasbourg på søndag om fire dage.
