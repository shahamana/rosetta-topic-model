<CHAPTER ID="012-02">
2. Laos og Vietnam
<SPEAKER ID="237" NAME="Formanden">
Næste punkt på dagsordenen er fire beslutningsforslag om Laos og Vietnam.
<SPEAKER ID="238" NAME="Véronique De Keyser" LANGUAGE="FR">
Hr. formand! Vi har endnu en gang en uopsættelig forhandling om Vietnam og Laos. Det er rigtigt, at vi har haft lignende forhandlinger i Europa-Parlamentet, men denne gang kan vi ikke lade dette spørgsmål gå upåagtet hen.
<P>
Vi er virkelig bekymrede. Siden 2006, da Vietnam blev fjernet fra USA's sorte liste vedrørende undertrykkelse og krænkelse af menneskerettighederne, er der sket en stigning i undertrykkelsen af menneskerettighedsforkæmpere.
<P>
Jeg skal blot nævne ét tilfælde, som efter min opfattelse er typisk, nemlig fru Khai Thanh Thuy. Hun er forfatter, blogger, journalist og aktivist, og hun sidder for øjeblikket fængslet på et meget vagt grundlag. Den mest plausible grund er, at hun forsvarede ytringsfriheden og menneskerettighederne i sit land. Hun har sukkersyge, og hendes helbred er skrøbeligt. Vi frygter for hendes liv, og vi kræver ikke blot, at hun får ordentlig lægebehandling i fængslet, men at hun bliver løsladt øjeblikkeligt.
<P>
Jeg holder meget af Vietnam. Vietnam er et stort land og skal overtage formandskabet for ASEAN i 2010. Jeg mener, at hvis Vietnam vedtager foranstaltninger, der er mere i overensstemmelse med de internationale demokratiske standarder, vil det være med til at styrke landets moralske autoritet.
<SPEAKER ID="239" NAME="Thomas Mann" LANGUAGE="DE">
Hr. formand! Menneskerettighedssituationen i Vietnam er foruroligende. Religiøs forfølgelse, især af kristne og buddhister, er udbredt. De, der taler for frihed og menneskerettigheder, bliver udsat for intimidering og systematisk holdt under overvågning. I slutningen af september blev hundredvis af munke fra Bat Nha-klosteret angrebet. Hele klosteranlægget blev stærkt beskadiget, uden at politiet greb ind. De munke, der søgte tilflugt i det nærliggende Phuoc Hue-tempel blev pryglet. Sådanne overgreb kan ikke tolereres. Det er oprørende, at de utallige opfordringer fra EU og andre dele af verden til at forbedre menneskerettighedssituationen er blevet siddet overhørig. Der er mange grunde til endelig at indføre ændringer, især da Vietnam næste år overtager formandskabet for ASEAN-landene.
<P>
Situationen i Laos er ikke meget bedre. I begyndelsen af november blev mere end 300 fredelige demonstranter, der demonstrerede for et flerpartisystem og mere demokrati, brutalt gennempryglet af det hemmelige politi. Ethvert forsøg på at indføre en politisk dialog i dette land bliver med det samme undertrykt af regeringspartiet.
<P>
De 5 000 hmong-flygtninge, der bor i lejre i det nordlige Thailand, og som er et forfulgt mindretal, befinder sig ligeledes i en forfærdelig situation. De har ikke fået tildelt flygtningestatus. Organisationen "Læger uden grænser", som besøgte Parlamentet i denne uge, har sagt, at det er næsten umuligt for dem at yde humanitær hjælp i lejrene, da folk konstant og næsten altid vilkårligt bliver arresteret og tvunget til at vende tilbage til Laos. Påstandene om, at disse mennesker vender frivilligt tilbage, er simpelt hen usande.
<P>
Vi i Europa-Parlamentet opfordrer Kommissionen og Rådet til at give os konkrete oplysninger om, hvilke af de aftaler, der er indgået med disse lande om menneskerettigheder og demokrati, overholdes, og hvilke af disse aftaler konsekvent ikke overholdes. Af hensyn til borgerne i Vietnam og Laos bør det være muligt at lægge pres på disse to landes regeringer.
<P>
(Bifald)
<SPEAKER ID="240" NAME="Heidi Hautala" LANGUAGE="FI">
Hr. formand! Det er en glædelig nyhed, at Sammenslutningen af Stater i Sydøstasien har oprettet en regional menneskerettighedskommission. Det er på den baggrund chokerende at møde vietnamesiske munke, som har været ofre for voldelige overgreb. Vi havde den ære at møde dem for nylig i Underudvalget om Menneskerettigheder.
<P>
Situationen synes at blive mere og mere vanskelig for de forskellige trossamfund i Vietnam. Vi bør helt klart fordømme, at flere end 300 munke og nonner måtte forlade to klostre på grund af vold, og at trossamfundene konstant bliver forfulgt. Det er vigtigt, at Vietnam efterlever henstillingerne fra FN's Menneskerettighedskommission, der f.eks. foreslår, at Vietnam indbyder FN's særlige rapportører til at overvåge gennemførelsen af ytringsfrihed og religionsfrihed samt andre grundlæggende menneskerettigheder.
<SPEAKER ID="241" NAME="Cristian Dan Preda" LANGUAGE="RO">
Hr. formand! Hundredvis af mennesker sidder indespærret i Vietnam på grund af deres politiske eller religiøse overbevisning. De voldelige angreb på buddhistiske munke i slutningen af september viser efter min mening helt klart, at Vietnam nægter at forbedre menneskerettighedssituationen i landet.
<P>
I Laos, et land, der er underkastet militærdiktatur, er lederne af studenter- og lærerbevægelsen, der blev oprettet for 10 år siden, fortsat tilbageholdt på et hemmeligt sted. De fredelige demonstrationer, der fandt sted for nylig til støtte for overholdelse af menneskerettighederne, blev undertrykt af det hemmelige politi, og hmong-samfundet udsættes stadig for forfølgelse.
<P>
Både Laos og Vietnam skal fuldt ud efterleve de internationale standarder for beskyttelse af menneskerettighederne. Al forfølgelse af trossamfund, mindretal og generelt af borgere, der ikke gør andet end at forsvare deres politiske rettigheder, bør bringes til ophør.
<P>
Det er EU's pligt at følge udviklingen i menneskerettighedssituationen nøje og bruge hele sin indflydelse til at vende denne negative tendens.
<P>
(Bifald)
<SPEAKER ID="242" NAME="Lidia Joanna Geringer de Oedenberg" LANGUAGE="PL">
Hr. formand! De igangværende forhandlinger om en ny partnerskabs- og samarbejdsaftale mellem EU og Vietnam skal også omfatte overholdelse af menneskerettighederne og de borgerlige frihedsrettigheder. De oplysninger, vi har fået, viser, at situationen på dette område er yderst foruroligende i Vietnam, især i forbindelse med undertrykkelsen af internetbrugere. Internettet er et medie, der er baseret på en fri udveksling af oplysninger og synspunkter om alle emner på verdensplan. Men Vietnams retlige bestemmelser om brug af internettet straffer ytringsfriheden på områder, der betragtes som følsomme, som f.eks. menneskerettigheder og fremme af demokrati.
<P>
Regler, der blev indført i 2008 vedrørende blogs, kræver, at indholdet begrænses til private spørgsmål og forbyder udbredelsen af regeringskritisk materiale og materiale, som truer den nationale sikkerhed.
<P>
(Formanden bad parlamentsmedlemmet om at tale langsommere)
<P>
Udenlandske ngo'er melder om, at bloggere, som rejser politiske spørgsmål, fængsles. EU's institutioner kan ikke ignorere disse foruroligende oplysninger fra Vietnam, og det er nødvendigt at handle ikke blot politisk, men også retsligt. Derfor gør jeg mig til fortaler for, at der i den nye aftale mellem EU og Vietnam indføjes en bindende menneskerettighedsklausul.
<SPEAKER ID="243" NAME="Johannes Cornelis van Baalen" LANGUAGE="EN">
Hr. formand! ALDE-Gruppen er af den opfattelse, at Laos og Vietnam ikke er demokratier. Menneskerettighederne og religiøse og andre rettigheder er ikke sikret i disse to lande. Derfor støtter vi helhjertet dette beslutningsforslag og opfordrer Rådet og Kommissionen til at handle i overensstemmelse hermed.
<SPEAKER ID="244" NAME="Ryszard Antoni Legutko" LANGUAGE="PL">
Hr. formand! Jeg vil endnu en gang understrege den dramatiske situation, som de kristne i Laos og Vietnam befinder sig i. I begge lande er hele statsstrukturen og undertrykkelsesapparatet blevet brugt til ødelæggelse af kristendommen, både den katolske kirke og protestantiske grupper.
<P>
I Laos er dette en følge af det herskende kommunistpartis program, som fremlægger kristendommen som en religion, der repræsenterer vestlig imperialisme. Det, der sker i Vietnam, er i modstrid med officiel gældende ret. Undertrykkelsen antager mange former som f.eks. arrestationer, tortur, frihedsberøvelse, intimidering og indespærring i psykiatriske institutioner.
<P>
Sådanne overgreb kan ikke tolereres uden en stærk reaktion fra de europæiske institutioner. Selv om mange mennesker i Europa bekæmper kristendommen med retlige midler, så har vi alle pligt til at modarbejde det barbari, vi ser i nogle asiatiske lande.
<SPEAKER ID="245" NAME="Eija-Riitta Korhola" AFFILIATION="PPE">
(FI) Hr. formand! Laos tog i september et vigtigt skridt i retning af en forbedring af menneskerettighedssituationen ved at ratificere den internationale konvention om borgerlige og politiske rettigheder. Konventionen dækker områder som religionsfrihed, forsamlingsfrihed og ytringsfrihed og giver folk ret til at tilkendegive deres politiske meninger.
<P>
Men sommetider er der langt fra teori til praksis, og rejsen fra førstnævnte til sidstnævnte kan være lang. Også her er det nødvendigt med stor politisk vilje. Studenterbevægelsens ledere, der blev arresteret i oktober 1999, og andre samvittighedsfanger skal løslades øjeblikkeligt. Det samme gælder for dem, der blev arresteret under de fredelige demonstrationer den 2. november i år.
<P>
Det er især vigtigt, at de laotiske myndigheder viser deres demokratiske sindelag ved så hurtigt som muligt at udforme og gennemføre lovgivningsreformer. Den nationale lovgivning skal bringes i overensstemmelse med de internationale aftaler, som Laos har forpligtet sig på. Kun en lovgivningsreform og et flerpartisvalg kan få skabt demokrati og sikre overholdelsen af menneskerettighederne i Den Demokratiske Folkerepublik Laos.
<SPEAKER ID="246" NAME="Marc Tarabella" AFFILIATION="S&amp;D">
(FR) Hr. formand! I juli 2007 udtrykte jeg i denne selvsamme sal glæde over, at 2006 havde været et år med politisk åbenhed i Vietnam. Jeg opfordrede Vietnam til at anerkende alle de religioner, der fandtes i landet, og til at tillade befolkningen frit at vælge, hvilken trosretning de ville følge.
<P>
Nu mere end to år senere må jeg konstatere, at situationen ikke har udviklet sig i den rigtige retning. Religionsfrihed er stadig ikke en realitet i Vietnam, og der er sket en stigning i antallet af arrestationer af buddhistiske munke, og det er kun ét eksempel.
<P>
Nu hvor Vietnam står over for at skulle overtage formandskabet for ASEAN - og her skal jeg rose den indsats, landet har gjort for sundhed, uddannelse og en nedbringelse af ulighederne - ønsker vi at benytte os af dette beslutningsforslag til at minde om menneskerettighedernes betydning, og vi opfordrer Vietnam til at foregå med et godt eksempel som fremtidig formand for ASEAN.
<P>
Derudover er jeg glad for, at den laotiske regering har ratificeret den internationale konvention om borgerlige og politiske rettigheder. Jeg håber, at man fuldt ud vil efterleve denne konvention, især når det gælder ytrings- og forsamlingsfriheden.
<P>
Sluttelig anmoder vi den laotiske regering om at gøre, hvad den kan, for at løslade alle, der blev arresteret den 2. november 2009 under den fredelige demonstration, samt lederne af studenterbevægelsen af 26. oktober 1999.
<SPEAKER ID="247" NAME="Ryszard Czarnecki" AFFILIATION="ECR">
(PL) Hr. formand! Under den forrige valgperiode talte vi her i Parlamentet om Vietnam i forbindelse med den religiøse forfølgelse af buddhister. Nu er det igen på tide at tale om krænkelser af religiøse rettigheder i disse to lande, men denne gang drejer det sig om de kristne. Det er desværre et permanent træk i det politiske liv i disse to lande. Europa-Parlamentet, som er så opmærksomt på krænkelser af menneskerettighederne og mindretallenes rettigheder, bør udtale sig om dette spørgsmål.
<P>
Jeg vil gerne understrege endnu en ting. Jeg står her i dag ikke blot som politiker, men også som blogger, og i Polen er jeg ret så kendt som blogger. I denne egenskab vil jeg protestere mod forfølgelsen af vores medinternetbrugere og -bloggere i Vietnam. Vi skal energisk forsvare dem.
<SPEAKER ID="248" NAME="Mario Mauro" AFFILIATION="PPE">
(IT) Hr. formand, mine damer og herrer! Forfølgelse og diskrimination på grund af religion er ikke noget nyt i Vietnam. Det er ikke noget, der blot er sket i de sidste dage eller måneder. Det har fundet sted i mere end 50 år.
<P>
Jeg skal begrænse mig til blot at nævne de seneste episoder som f.eks. nedrivningen af katedralen i byen Vinh Long, som blev erstattet af en offentlig park, eller indsættelsen af uropolitiet og bulldozere for at fjerne statuen af Jomfru Maria fra den katolske kirkegård i Hanoi. Og derudover blev en præst og hans sognebørn anmeldt, fordi de havde bragt en person, der havde truet en præst, til politikontoret. I stedet for at være ofre er de kristne nu forbrydere.
<P>
Styret bliver mere og mere autoritært, og det er foruroligende. Regeringen i Hanoi har således krævet, at 10 internethjemmesider, som regelmæssigt udbreder farligt politisk materiale, bliver blokeret af sikkerhedsmæssige hensyn og for at bekæmpe de bevægelser, der er imod partiet.
<P>
Situationen er ligeledes meget bekymrende i Laos, hvor de kristne ubønhørligt forfølges gennem arrestationer og trusler, og det i en sådan grad, at de undertiden bliver bortvist fra deres landsbyer.
<P>
Religionsfrihed er en naturlig menneskeret for alle. Det er ikke en gave, der kan gives af dem, der måtte sidde ved magten. Derfor er det vigtigt, at vi griber ind og handler.
<SPEAKER ID="249" NAME="Zbigniew Ziobro" AFFILIATION="ECR">
(PL) Hr. formand! Vi bør udtrykke tilfredshed med enhver foranstaltning, der sigter på at understrege menneskerettighedernes betydning, og som fremhæver tilfælde, hvor de ikke bliver overholdt i nogle lande, i lande, hvor folks grundlæggende rettigheder krænkes. Men når vi beskæftiger os med menneskerettighedskrænkelser, skal vi være særlig opmærksomme på situationen i bestemte lande, hvor det er folk med en anden religion, hvis rettigheder krænkes, nemlig deres ret til religionsfrihed og deres ret til at udtrykke deres overbevisning på dette område. Derfor skal vi trykke på alarmklokken, hver gang der forekommer grove krænkelser på dette område.
<P>
Vi skal også huske på, at vi i Europa altid bør fremstå som et eksempel på et sted i verden, hvor vi har store traditioner, og hvor vi hylder frihedsrettighederne og respekten for andre religioner. Derfor har jeg med en vis bekymring bemærket visse ting. Det kan naturligvis ikke sammenlignes med det, vi har talt om her i Parlamentet. Jeg tænker på den tendens, som ses mere og mere i Den Europæiske Menneskerettighedsdomstols afgørelser, og som synes at gøre indgreb i religionsfriheden og visse landes traditioner. I dette tilfælde drejer det sig om afgørelsen om Italien og kors. Efter min opfattelse kan sådanne afgørelser skabe en dårlig stemning, hvor visse symboler og visse understregninger kan misfortolkes.
<P>
Kort sagt er enhver gestus, enhver handling, der øger menneskerettighedernes betydning vigtig, og det er noget, vi skal tale åbent om, især når det drejer sig om lande, hvor de grundlæggende menneskerettigheder krænkes.
<SPEAKER ID="250" NAME="Charles Tannock" AFFILIATION="ECR">
(EN) Hr. formand! Desværre er Vietnam og Laos sammen med Cuba og Folkerepublikken Kina de eneste, der er tilbage af de kommunistiske etpartidiktaturer, hvor parlamentarisk demokrati, pluralisme i debatten - herunder mediefrihed og frihed til at blogge på internettet - og fredelig religionsudøvelse er fremmede begreber.
<P>
I Vietnam tolererer regeringen i Hanoi ikke de buddhistiske munke og katolikker, der udtaler sig kritisk, og i Laos forfølges hmong-befolkningen, og mange er flygtet til Thailand. Jeg er enig i, at selv med den bedste vilje i verden og til trods for de uendelig mange løfter, der er afgivet internationalt og over for FN, herunder de tilsagn, som for nylig blev givet i handelsaftalerne med EU, at kommunistiske diktaturer aldrig kan være liberale demokratier.
<SPEAKER ID="251" NAME="Karel De Gucht" LANGUAGE="EN">
Hr. formand! Kommissionen vil fortsat hævde, at der er sket en betydelig forbedring af den politiske situation i Laos i de seneste år, og Kommissionen er enig med Parlamentet i, at den laotiske ratificering af den internationale konvention om borgerlige og politiske rettigheder (ICCPR) er et velkomment skridt i retning af respekt for religionsfrihed, forsamlingsfrihed, ytrings- og pressefrihed. Kommissionen glæder sig også over ratificeringen af konventionen om handicappedes rettigheder og FN-konventionen til bekæmpelse af korruption.
<P>
Den laotiske regering vedtog i april et dekret, der tillod oprettelsen og registreringen af nationale civilsamfundsgrupper. Det er et vigtigt skridt i retning af at opnå forsamlingsfrihed og tildele civilsamfundet en rolle i landets udvikling.
<P>
Men vi deler Parlamentets bekymringer vedrørende de politiske fanger. Hvad angår de tre personer, som Parlamentet har nævnt, gentog myndighederne i oktober 2009 det, de allerede tidligere havde sagt til vores delegation i Vientiane, nemlig at hr. Keochay allerede var blevet løsladt i 2002. Det blev meddelt, at to af de tre andre, hr. Seng-Aloun Phengphanh og hr. Tongpaseuth Keuakaoun, var ved godt helbred. Myndighederne hævdede, at de ikke kendte noget til hr. Bouvanh Chanmanivong.
<P>
Kommissionen har talt med diplomater og andre, der er bosiddende i landet, om de påståede arrestationer af mange hundrede demonstranter i begyndelsen af december 2009. Men vi har ikke kunne få de pågældende oplysninger bekræftet.
<P>
Kommissionen er enig med Parlamentet i, at det haster med at finde en løsning for de 158 mennesker, der er tilbageholdt i Nongkhai. Kommissionen opfordrer regeringerne i Laos og Thailand til at tillade, at de fængslede kan bosætte sig i de tredjelande, som har tilbudt asyl.
<P>
Med hensyn til andre laotiske hmong, der befinder sig i lejre i Thailand, bør der foretages en ordentlig undersøgelse for at fastlægge, hvorledes det forholder sig med overtrædelserne.
<P>
Jeg skal dernæst komme ind på Vietnam. Kommissionen deler Parlamentets bekymringer vedrørende de seneste tegn på, at Vietnams regering er begyndt at anlægge en hårdere linje i menneskerettighedsspørgsmålene. De seneste arrestationer af og retssager mod fredelige bloggere og menneskerettighedsforkæmpere samt spændingerne i forholdet til forskellige religiøse grupper som f.eks. de fredelige buddhister og Batna-klosteret har vakt legitim bekymring i Europa.
<P>
Vi opfordrer indtrængende Vietnam, som har undertegnet konventionen om borgerlige og politiske rettigheder, til at leve op til sine internationale menneskerettighedsforpligtelser og løslade alle de fanger, som for øjeblikket sidder fængslet, fordi de på fredelig vis har tilkendegivet deres synspunkter. Her tænker jeg især på menneskerettighedsadvokaten Le Cong Dinh, forfatteren og demokratiforkæmperen Tran Khai Thanh Thuy og den katolske præst Nguyen Van Ly,
<P>
Vi er også enige i, at mere uafhængige medier ville kunne spille en nyttig rolle, da de på fredelig vis ville kunne kanalisere social utilfredshed i økonomisk vanskelige tider. Derfor tilskynder vi Vietnam til at vedtage en presselov, der er i overensstemmelse med artikel 19 i ICCPR, der omhandler ytringsfriheden.
<P>
Vi har ikke desto mindre tiltro til vores seriøse menneskerettighedsdialog og til samarbejdet med Vietnam. Vi tror på et konstruktivt samarbejde. Men for at det kan blive ved med at være en realistisk mulighed, skal dialogen og samarbejdet udmøntes i konkrete resultater.
<P>
Intet vil bedre kunne påvise, at dialog er den bedste fremgangsmåde, end Vietnams egen indsats.
<SPEAKER ID="252" NAME="Formanden">
Forhandlingen om dette punkt er afsluttet.
<P>
Afstemningen finder sted ved afslutningen af forhandlingen.
