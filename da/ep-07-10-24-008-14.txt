<CHAPTER ID="008-14">
14. Handelsrelaterede intellektuelle ejendomsrettigheder (TRIPS) (afstemning) 
<P>
Henstilling af Gianluca Susta
<P>
Før afstemningen
<SPEAKER ID="125" NAME="Carl Schlyter" AFFILIATION="Verts/ALE">
- (EN)Hr. formand! Grundlaget for aftalen med Rådet om denne betænkning var en erklæring udfærdiget af Kommissionen, som skulle have været læst op i går under forhandlingen. Erklæringen blev imidlertid ikke læst op. Hvis Rådet kan godkende, at den bliver vedlagt forhandlingsreferatet, eller at den får en eller anden form for juridisk status og gennemsigtighed, så vil det fremme ekspeditionen af dette spørgsmål.
<SPEAKER ID="126" NAME="Manuel Lobo Antunes">
formand for Rådet. - (EN) Hr. formand! Adgang i fattige udviklingslande og de mindst udviklede udviklingslande til farmaceutiske produkter til overkommelige priser er afgørende for at opnå de udviklingsmål, EU har foreslået, og den ville bidrage til at mindske fattigdom, øge menneskers tryghed og fremme menneskerettigheder og bæredygtig udvikling. Jeg tror, vi begge er enige om vigtigheden af at sikre sammenhæng i EU's politikker, og om at konsekvens i EU's handlinger udadtil, dvs. handels- og udviklingspolitikker, bør gå hånd i hånd.
<P>
Vi medgiver, at den mekanisme, der er oprettet via WTO's beslutning, og protokollen om TRIPS-aftalen kun udgør en del af løsningen på problemerne vedrørende adgang til lægemidler og folkesundhed, og at andre tiltag til forbedring af sundhedspleje og infrastruktur er lige så uomgængeligt nødvendige. Selv om TRIPS-ændringen ikke er nogen komplet løsning, mener vi, at en positiv accept af protokollen er et vigtigt skridt.
<P>
I denne forbindelse er det værd at huske, at medlemsstaterne i EU er frit stillet i henhold til WTO's regler med hensyn til at bruge de forskellige undtagelser i TRIPS-aftalen i deres interne patentlovgivninger, herunder dem, der er fastlagt i artikel 30 i TRIPS-aftalen.
<P>
Desuden har Rådet, Parlamentet og Kommissionen, for at lette adgangen til lægemidler i lande med utilstrækkelig eller ingen produktionskapacitet på det farmaceutiske område, alle arbejdet hårdt for at vedtage forordning (EF) nr. 816/2006 om tvangslicens til udnyttelse af patenter vedrørende fremstilling af farmaceutiske produkter med henblik på eksport til lande med folkesundhedsproblemer.
<P>
Lad mig tilføje, at vi støtter brugen af den fleksibilitet, der er indbygget i TRIPS-aftalen og anerkendes i afsnit 4, 5 og 6 i Dohaerklæringen, såvel som den yderligere fleksibilitet for mindre udviklede lande, der foreligger ifølge afsnit 7 i Dohaerklæringen, for at der kan skaffes livsvigtige lægemidler til overkommelige priser under deres interne programmer for folkesundhed.
<P>
I lyset af Dohaerklæringen inden for rammerne af forhandlingerne med AVS-landene om økonomiske partnerskabsaftaler og andre fremtidige, bilaterale og regionale aftaler med fattige udviklingslande og mindst udviklede udviklingslande, beder EU ikke om, og forventer ikke at bede om, at forhandle om bestemmelser om lægemidler, undertiden benævnt TRIPS-plus-bestemmelser, som vedrører folkesundhed og adgang til lægemidler.
<P>
Endelig ser vi positivt på initiativer, der opmuntrer til teknologioverførsel, forskning, styrkelse af kapaciteten, etablering af regionale forsyningssystemer og bistand til registrering for at lette og øge produktionen af lægemidler i udviklingslandene, og vi vil samarbejde med medlemsstaterne om disse formål.
<P>
Hvad angår modsvarende tiltag og budgetmæssige procedurer er vi sikre på, at Parlamentets engagement, der har tydeliggjort spørgsmålet om adgang til lægemidler, vil medvirke til at gøre tiltagene og procedurerne mere effektive.
