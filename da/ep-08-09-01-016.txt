<CHAPTER ID="016">
Indlæg af et minuts varighed om politisk vigtige sager
<SPEAKER ID="025" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="026" NAME="Tunne Kelam" AFFILIATION="PPE-DE">
(EN) Hr. formand! De Olympiske Lege i Beijing har desværre vist, at autoritære regimer ikke kan eller vil rette sig efter de olympiske idealer og vise respekt for menneskerettighederne og freden.
<P>
Symbolsk valgte de russiske myndigheder at markere begyndelsen af De Olympiske Lege ved at iværksætte en væbnet invasion af et naboland. Alt det skete i nærheden af det sted, hvor det kommende vinter-OL i Sochi skal finde sted.
<P>
Jeg er overbevist om, at Den Russiske Føderation ved sin uhørte krænkelse af et nabolands territoriale integritet og ved sin annektering af dele af dets territorium har mistet den moralske og politiske ret til at være vært for De Olympiske Lege i Sochi i 2014.
<P>
Jeg opfordrer Den Internationale Olympiske Komite til hurtigst muligt at udpege en anden by som vært for dette vinter-OL.
<SPEAKER ID="027" NAME="Manuel Medina Ortega" AFFILIATION="PSE">
(ES) Hr. formand! Som spansk medlem med bopæl på De Kanariske Øer vil jeg gerne takke for Deres ord til minde om ofrene for ulykken den 20. august. Jeg giver samtidig udtryk for min kondolence, og jeg håber, at der ikke vil finde denne type ulykker sted i fremtiden, og at EU kan fastsætte foranstaltninger for at sikre luftfartssikkerheden.
<SPEAKER ID="028" NAME="Jelko Kacin" AFFILIATION="ALDE">
(SL) Hr. formand! Problemerne med miljøbeskyttelse og forøget energibehov i forbindelse med klimaændringer er en udfordring, der kræver en samvittighedsfuld holdning af alle politikere. De overskrider statslige grænser og nationale interesser. Konstruktionen af gasterminaler på havet i indelukkede områder såsom Adriaterhavet er et endnu mere følsomt område.
<P>
Man har planer om gasterminaler på land og på havet i bugten ved Trieste med en påtænkt placering kun 8 km fra den slovenske kyst, lige over for den største turistregion, Piran. Hvis den italienske regering turde, ville den også anbringe disse i lagunen ved Venedig, men det ville den ikke få held til, for hele den civiliserede verden ville modsætte sig det.
<P>
Borgerne har ret til at gøre indvendinger imod sådan et byggeprojekt, og politikerne må respektere deres ønsker og kompensere for det demokratiske underskud i EU. Vi har svigtet miljøet for ofte til at tillade, at vi lader os forlede til at gøre sådan noget igen. Den italienske regering bør få klar besked herom fra Parlamentet.
<SPEAKER ID="029" NAME="Jean Lambert" AFFILIATION="Verts/ALE">
(EN) Hr. formand! Jeg ville gerne rejse et alvorligt spørgsmål om den srilankanske journalist hr. J. S. Tissainayagam, der blev rejst ved vores delegationsbesøg i Sri Lanka for nylig. Han er en meget kendt skribent og journalist og har bl.a. redigeret et website med titlen "Outreach”, finansieret af den tyske regering, som fremmer fred og retfærdighed. På daværende tidspunkt havde han været tilbageholdt i over fire måneder under kummerlige forhold uden sigtelse, og han blev endeligt sigtet og varetægtsfængslet i sidste uge i henhold til landets love til forebyggelse af terrorisme på en sigtelse for at bringe regeringen i vanry og skabe uro i samfundet.
<P>
Vi vil anmode Dem, hr. formand, om at bruge Deres indflydelse over for Rådet og Kommissionen om at følge denne vigtige sag op, ikke mindst for at sørge for, at han får lov til at møde sine sagførere uden overvågning - hvilket han ikke har kunnet gøre indtil nu - og for at det bevismateriale, der foreligger imod ham, bliver offentliggjort.
<SPEAKER ID="030" NAME="Formanden">
Vores tjenestemænd vil følge sagen.
<SPEAKER ID="031" NAME="Andrzej Tomasz Zapałowski" AFFILIATION="UEN">
(PL) Hr. formand! I løbet af de seneste dage har Rusland, en af vores vigtigste politiske og økonomiske partnere, fremført trusler over for EU og skræmt med dets økonomiske og militære potentiale. Truslerne er også formuleret over for stater, der er del af den europæiske naboskabspolitik. Er det normalt, at en partner tyr til denne slags mekanismer, når man indgår i partnerskaber og især, når man laver forretninger sammen? Vi bygger jo gas- og olieledninger sammen.
<P>
Det Europæiske Fællesskab tæller 500 millioner borgere og er en af de vigtigste økonomier i verden. Når en stat med et meget mindre potentiale håner EU uden at møde modstand, er det bevis på, at den ser os som en svag partner, der ikke er kapabel til seriøse politiske handlinger. Det er godt, at Lissabontraktaten ikke er trådt i kraft, for ellers ville de forskellige EU-medlemmer slet ikke have haft mulighed for at reagere ærefuldt.
<SPEAKER ID="032" NAME="Formanden">
Tak! Lissabontraktaten er meget eksplicit. Jeg beder Dem bære over med mig, for jeg har lige sagt det samme i min tale til Det Europæiske Råd. Solidaritet mellem medlemsstaterne på energiområdet er et princip, der er fastlagt i Lissabontraktaten. Det indebærer, at hvis en EU-medlemsstat står over for en trussel om at få lukket for energiforsyningerne, har alle andre medlemsstater pligt til at støtte den pågældende stat. Derfor er det vigtigt, at Lissabontraktaten bliver ratificeret. Jeg beder Dem undskylde, at jeg gentager det, men traktaten er meget vigtig især for energiområdet.
<SPEAKER ID="033" NAME="Kathy Sinnott" AFFILIATION="IND/DEM">
(EN) Hr. formand! Jeg vil gerne benytte lejligheden til at påpege den virkning, gennemførelsen af direktivet om energiforbrugende produkter vil have på en virksomhed i min valgkreds, der har ekspertise på varmeområdet. De fortæller mig, at det foreliggende forslag i forbindelse med kedler vil få omfattende og unødvendige konsekvenser for Irlands centralvarmeindustri, der beskæftiger mange mennesker i min valgkreds.
<P>
De foreliggende forslag om kedler vil kræve, at fabrikanterne anvender en energimærkning af kedel såvel som af varmestyringsanlæg, pumper og visse udskiftelige dele. Disse forslag om mærkning ser bort fra den afgørende rolle, den professionelle installatør spiller. Installatørerne er en vital del af varmeforsyningskæden, og Kommissionens holdning vil indebære, at deres ekspertise stort set vil blive ignoreret eller spildt.
<P>
Kommissionens forslag vil fundamentalt forandre hele det irske hjemmemarked for opvarmning, hvilket vil få yderligere følger i form af begrænset udvalg, vildledende information til forbrugerne, højere omkostninger og et mindre fleksibelt og konkurrencepræget marked, såvel som tab af arbejdspladser.
<P>
Forud for Kommissionens konsultationsforum vil jeg gerne have, at Kommissionen hører på eksperterne, når den overvejer virkningerne af dette direktiv for Irland.
<SPEAKER ID="034" NAME="Willy Meyer Pleite" AFFILIATION="GUE/NGL">
(ES) Hr. formand! Jeg vil også gerne takke for Parlamentets formelle erklæring i forbindelse med den meget alvorlige ulykke, der fandt sted i Barajas den 20. august og kostede 155 mennesker livet. Men jeg synes også, at tiden er inde til en alvorlig overvejelse af, hvorvidt alle luftfartsselskaberne nøje overholder alle de europæiske direktiver om sikkerhedsforanstaltninger og vedligeholdelse.
<P>
Jeg synes, at tiden er inde, og jeg anmoder derfor her fra Parlamentet om, at Kommissionen foretager en kritisk vurdering af, i hvilken grad sikkerhedsforanstaltningerne bliver overholdt, især i forbindelse med vedligeholdelse af flyene.
<P>
Jeg synes derfor, at tiden er inde til, at vi ud over at give udtryk for vores logiske erklæringer om solidaritet - også iværksætter en kritisk vurdering af, i hvilket omfang de europæiske direktiver om luftfartssikkerhed og vedligeholdelse af de europæiske fly bliver overholdt.
<SPEAKER ID="035" NAME="Jim Allister" AFFILIATION="NI">
(EN) Hr. formand! EU viser ofte med gode hensigter interesse for min valgkreds i Nordirland. Men jeg vil gerne advare mod at finansiere et projekt, der har mulighed for at virke meget splittende. Jeg hentyder til EU's taskforces tåbelige tilslutning, efter ordrer fra DUP's og Sinn Féins ledere i den nordirske regering, til mulig støtte til et såkaldt "konflikttransformationscenter”, hvor det tidligere Maze-fængsel lå.
<P>
Men hvordan det end bliver pyntet op, og ligegyldigt hvilket spin man anvender, så vil bevarelsen af H-blok-sektionen inklusive hospitalsfløjen blive en helligdom for de terrorister, der begik selvmord i Maze i 1980'erne. Det vil være modbydeligt for det store flertal, og det er noget, som unionisterne, som jeg repræsenterer, ikke vil acceptere.
<P>
Jeg vil derfor advare Kommissionen mod at blande sig i et så eksplosivt spørgsmål og imod at lade sig udnytte af dem, der er ivrige efter at skjule sig bag EU for at få gennemført noget, der vil være et alvorligt tilbageslag for de indbyrdes relationer i Nordirland.
<SPEAKER ID="036" NAME="Petru Filip" AFFILIATION="PPE-DE">
(RO) Hr. formand! Efter det russiske parlaments anerkendelse af Sydossetiens og Abkhasiens uafhængighed er bilæggelsen af Dnestrkonflikten med hensyn til spørgsmålet om Transnistrien gået ind i en ny fase. Det er indlysende for os alle, at Ruslands udenrigspolitik har ændret sig efter det russiske parlaments beslutning, og at der derfor er brug for en fornyet stillingtagen på unionsplan ved at tage denne kendsgerning med i betragtning.
<P>
Med tanke på at spørgsmålet om Transnistrien, en region tæt på EU's østgrænse, er af stor interesse for alle medlemsstater og i særdeleshed for Rumænien, mener jeg, at det er nødvendigt at have en afgørende involvering på Fællesskabsniveau for at undgå unødigt anspændte forhold mellem de lande og enheder, der har erklæret en interesse i denne region.
<P>
Med tanke på at Natalia Timakova, Dimitri Medvedevs talskvinde, har meddelt, at der skal finde adskillige møder sted med deltagelse af alle de berørte parter, herunder med repræsentanter for Tiraspol, kunne det være vigtigt her at se på muligheden for at etablere et udvalg, der skal fastlægge og fremlægge Fællesskabets synspunkt på denne sag.
<P>
En undersøgelse for nylig foretaget af Rådet (almindelige anliggender og eksterne forbindelser) viser, at forhandlingerne om Moldova-Transnistrien-aftalen efter begivenhederne i Georgien vil blive langt hårdere.
<SPEAKER ID="037" NAME="Ioan Mircea Paşcu" AFFILIATION="PSE">
(EN) Hr. formand! Georgien er ikke bare endnu en international krise, som EU må reagere på. Den signalerer Ruslands militære tilbagevenden, der blev varslet af dets offensive energiforsyningspolitik, som blev indledt i 2006.
<P>
EU er fanget mellem principper og økonomiske interesser. At hævde førstnævnte vil indebære vilje til at ofre sidstnævnte. Omvendt, indebærer prioritering af sidstnævnte et stort tab af ansigt. Rusland er på sin side ligeledes fanget mellem profitten fra dets salg af energi til Vesten og respekt for international lov. Sidstnævnte kan man ikke ignorere ustraffet. Det er det budskab, vores ledere bør sende til Moskva højt og tydeligt.
<P>
Det vil være et stort spild for hele det internationale samfund, hvis Rusland vælger at investere den energi, det for nylig har fået, i et forgæves forsøg på at genoprette den bipolære verden i stedet for at lægge vægt på at forme den nye multipolære og globaliserede verden.
<SPEAKER ID="038" NAME="Maria Petre" AFFILIATION="PPE-DE">
(RO) Hr. formand! Jeg vil tale om blokeringen af Sapard-betalingerne til Rumænien og virkningen heraf på kort og mellemlang sigt.
<P>
En mission fra Kommissionen besøgte Bulgarien og Rumænien i juni 2008 og beordrede suspension af betalingerne til Sapard-projekterne. Den forlangte, at der skulle gøres noget for at rette op på procedurer, som man fandt, ikke var i overensstemmelse med reglerne, og i Rumænien foreslog de direkte involverede ansvarlige myndigheder en handlingsplan for at afhjælpe problemerne, hvilket blev accepteret.
<P>
Ikke desto mindre er der nu opstået vanskeligheder. Man vil genoptage de nationale betalinger, sandsynligvis i september, ved at gennemføre procedurer i forbindelse med den måde, betalinger foretages på, og med uafhængig revision, som kan tage op til et år, og således sikre, at det, der foregår, er korrekt, men med den store risiko, at pengene kan gå tabt for bestandig, desværre i en region, der blev hårdt ramt af oversvømmelserne i sommer.
<P>
Hvis de 12 tidligere revisionsmissioner ikke fandt nogen uregelmæssigheder, hvis manglerne ikke er fundamentale, undrer jeg mig over og spørger nu Kommissionen, om besparelser på landbrugsbudgettet undertiden ikke er vigtigere end Sapard-projekterne og deres resultater.
<P>
Jeg ser kun én løsning, nemlig at forlænge fristen med endnu et år.
<SPEAKER ID="039" NAME="Katalin Lévai" AFFILIATION="PSE">
(EN) Hr. formand! Der er truende tegn på en genopblussen af racisme, homofobi og antisemitisme i mange lande i EU. Den fredelige bøssefestival i Budapest i sommer blev brutalt angrebet af grupper fra det yderste højre, og sten og æg fyldt med syre blev kastet mod deltagerne. Mange blev sårede. Efter denne skammelige begivenhed har den ungarske premierminister taget initiativ til et ungarsk charter, og her i Parlamentet vil jeg gerne tage initiativ til et europæisk charter sammen med mine kolleger Michael Cashman og Edith Bauer.
<P>
Vi fordømmer al slags vold. Vi kan ikke tillade, at man danner yderligtgående organisationer, der ønsker at udøve deres egen form for retfærdighed. Vi afviser genfødslen af fascistiske idéer og fordomme mod alle slags mindretal, og vi afviser stærkt alle former for racisme. Vi bør arbejde sammen mod vold og intimidering ved hjælp af lovgivning og også ved at foregå med et godt eksempel i vores eget liv. Derfor vil jeg også gerne bede om støtte til det europæiske charter her i Parlamentet.
<SPEAKER ID="040" NAME="Marco Pannella" AFFILIATION="ALDE">
(IT) Hr. formand, mine damer og herrer! Europa bygger på den overbevisning, at det ikke længere var muligt at sikre velfærd, frihed, demokrati og fred for nationalstaterne, hvis de stod alene. Alligevel dømmer vi nu georgierne, som frigør sig fra diktaturets tunge åg i Europas navn og med europæiske forhåbninger, til national uafhængighed, mens en stor del af Europa i dag har underlagt sig Moskvas og Putins politik på den mest kujonagtige måde, og det samme kommer snart til at ske med Kina.
<P>
Vores problem i dag er, at vi ikke kan blive ved med at dømme Georgien, Tyrkiet, Israel og Marokko - hvis konge i 1985 bad om optagelse i EU - til noget, som vi selv forkastede, hvilket var vores redning!
<SPEAKER ID="041" NAME="Milan Horáček" AFFILIATION="Verts/ALE">
(DE) Hr. formand, mine damer og herrer! Trods store bestræbelser og initiativer i hele verden for at sikre retfærdighed for den tidligere direktør for Jukos, Mikhail Khodorkovskij, og hans forretningspartner, Platon Lebedev, er deres skæbne fortsat uændret. "Frihed er bedre end ufrihed”, sagde den nyvalgte præsident Medvedev. Det bør danne grundlag for Ruslands fremtid sammen med en reform af retssystemet og en meget påkrævet forbedring af afsoningsvilkårene. Den seneste afgørelse i Khodorkovskij-sagen viser desværre, at forhåbningerne om, at Rusland i højere grad bliver et retssamfund, ikke bliver indfriet. De seneste militærpolitiske beslutninger vedrørende Georgien og NATO tyder også på, at der er startet en ny istid med den nye duo Putin-Medvedev ved magten, ikke kun indenrigspolitisk, men også udenrigspolitisk. Her må vi virkelig være på vagt.
<SPEAKER ID="042" NAME="Janusz Wojciechowski" AFFILIATION="UEN">
(PL) Hr. formand! Jeg vil fortælle om en sag, der er ganske sørgelig for mine landsmænd. I forbindelse med en debat i et kommunalt udvalg i Storbritannien sagde en højtplaceret repræsentant fra det britiske politi, at alle polakker bærer kniv, da det indgår i deres kultur. Repræsentanten sagde endvidere, at polakkerne skal uddannes. Jeg vil som polak gerne erklære, at jeg ikke bærer kniv, og at man i min kultur hovedsageligt bruger kniv og gaffel til at indtage varme måltider.
<P>
Det er sørgeligt, at udsagnet er fundet sted, især da der er ret mange af mine landsmænd på De Britiske Øer, og der findes desværre flere polakker, der udsættes for forbrydelser, end polakker, der begår forbrydelser. Et sådant kollektivt udsagn, der tilskriver nationale negative kendetegn til en hvilken som helst nation, er i det hele taget udtryk for intolerance og bør ikke finde sted i en EU-medlemsstat.
<SPEAKER ID="043" NAME="Ilda Figueiredo" AFFILIATION="GUE/NGL">
(PT) Hr. formand! Medierne i Portugal har i de sidste dage bragt rapporter om yderligere 312 afskedigelser hos Yasaki i Ovar. Sammen med den sidste fyringsrunde har Yasaki Saltano inden for det sidste halvandet år afskediget næsten 1200 ved Ovar- og Vila Nova de Gaia-enhederne.
<P>
Dette udgør et alvorligt socialt problem i et område, hvor der er få alternative job, og hvor arbejdsløsheden konstant stiger. Men det er også en virkelig skandale, når man tager i betragtning, at dette multinationale selskab har fået millioner af euro fra Fællesskabet for at investere i Portugal. De mennesker, der lider under omlægningen af selskabets forretningsstrategi, er arbejdstagere og bosiddende i de områder, hvor anlæggene ligger.
<P>
Vi må forhindre, at disse situationer systematisk gentages.
<SPEAKER ID="044" NAME="Christa Klaß" AFFILIATION="PPE-DE">
(DE) Hr. formand, mine damer og herrer! Efter søndagsgudstjenesten i går i min hjemby fortalte vores indiske præst om de grusomheder, der bliver begået i hans hjemland. I den seneste uge er kristne i den østindiske delstat Orissa blevet forfulgt, ydmyget, misbrugt og myrdet. I slutningen af sidste uge havde 26 mistet livet, 41 kirker var blevet ødelagt, fire klostre stod i flammer, og mange kristne hjem var raseret. Folk søger tilflugt i skovene og beder til, at hindufanatikerne ikke finder dem.
<P>
Det er ikke det første overgreb på kristne, hvorfor ca. 60.000 kristne er flygtet fra deres hjem i Orissa. Den nuværende konflikt blev udløst at mordet på en åndelig leder og medlem af Vishwa Hindu Parishad (Hinduernes Verdensråd) den 23. august 2008. Fader Saji fra min landsby har bedt menigheden om at bede for ofrene, men vi kan gøre mere end det. Jeg fordømmer disse forbrydelser mod menneskeheden på det skarpeste. Parlamentet må opfordre den indiske stat til at garantere de kristne i Orissa retten til at leve i frihed.
<SPEAKER ID="045" NAME="Marianne Mikko" AFFILIATION="PSE">
(ET) Hr. formand, mine damer og herrer! Transnistrien har anerkendt Sydossetien og Abkhasiens uafhængighed. Hvad angår det separatistiske Transnistrien inden for Moldova, har denne overophedning meget at gøre med en fastfrossen konflikt.
<P>
Sydossetien, Abkhasien og Transnistrien befinder sig i samme situation - i årevis har Rusland nægtet at trække sine tropper tilbage derfra. Præsidenten i Moldova har sagt, at Transnistrien ligner en vulkan, der ligesom begivenhederne i Georgien kunne begynde at gå i udbrud når som helst.
<P>
Rusland har fortalt præsident Voronin, at det er interesseret i en aftale, hvor Transnistrien bliver behandlet som en autonom region i Moldova. Som sådan kunne Transnistrien om nødvendigt legitimt løsrive sig fra Moldova efter en folkeafstemning.
<P>
Det er bydende nødvendigt at bringe de 5+2 partnere til forhandlingsbordet: Vi kan ikke tillade Medvedev og Voronin at løse deres konflikt alene. Som leder af Moldova-delegationen opfordrer jeg kraftigt til, at der bliver gjort noget for at foregribe situationen i Transnistrien.
<P>
Transnistrien bør have en international fredsbevarende styrke; vi bør tilbyde Moldova en plan om et tættere partnerskab og tillade moldovere at rejse ind i EU uden visum.
<SPEAKER ID="046" NAME="Toomas Savi" AFFILIATION="ALDE">
(EN) Hr. formand! Den Internationale Olympiske Komite, IOC, besluttede i juni 2007 at tildele Sochi i Rusland værtskabet for vinter-OL i 2014. Efter den russiske aggression mod Georgien proklamerede de to medlemmer af USA's Kongres Allyson Schwartz og Bill Shuster, at så snart Kongressen vender tilbage fra sommerferie, vil der komme en resolution fra Kongressen, der opfordrer IOC til at udpege en ny værtsby for De Olympiske Lege i 2014.
<P>
Det er helt klart, at hvis De Olympiske Lege skal holdes i Sochi, vil forskellige lande boykotte denne begivenhed, ligesom i Moskva i 1980 efter den sovjetiske militærinvasion af Afghanistan. Det vil ramme den olympiske bevægelse langt hårdere end at vælge en ny vært for legene i 2014 nu. Derfor er det på tide, at Parlamentet gør noget. Ellers kan vi endnu en gang stå over for at skulle holde OL i et autoritært og aggressivt land, som hverken respekterer menneskerettigheder, borgerrettigheder eller Det Olympiske Charter.
<SPEAKER ID="047" NAME="László Tőkés" AFFILIATION="Verts/ALE">
(HU) Hr. formand! I forbindelse med Sydossetiens og Abkhasiens uafhængighed har den rumænske præsident, Traian Băsescu, foretaget et voldsomt udfald mod mindretals kollektive rettigheder, eftersom de efter hans mening fører til, at nogle stater falder sammen. Fællesskabets bekymring over krisen i Kaukasus, Ruslands imperialistiske aggression og trusler, og de farer, Ukraine og Moldova står over for, er berettiget. Men ud over alle stormagtsinteresser og til trods for separatisternes bestræbelser kunne en reel og fredelig løsning sikre kollektive menneskerettigheder og nationale rettigheder såvel som fuld autonomi. Ifølge Andreas Gross, ordfører for Europa-Rådet, er autonomi den mest effektive modgift mod separatisme. Præsident Băsescu bør ikke bekymre sig, for ungarerne i Transsylvanien ønsker ikke at løsrive sig fra Rumænien på samme måde, som Tibet ikke ønsker at gøre det fra Kina; de forsøger simpelthen at opnå deres kollektiver rettigheder og autonomi.
<SPEAKER ID="048" NAME="James Nicholson" AFFILIATION="PPE-DE">
(EN) Hr. formand! I sommerferien i august led vi i Nordirland, den region jeg kommer fra, under meget voldsomme regnskyl. Mange områder led skade, og der opstod hurtigt voldsomme oversvømmelser, der vaskede overfladejorden bort og ødelagde mange hektar med kartofler og lagde kornet ned.
<P>
Jeg besøgte nogle af de værst ramte områder, og hvad jeg så, var et sørgeligt syn for dem, der havde arbejdet så hårdt på at producere fødevarer på dette tidspunkt; veje og broer var skyllet bort, og mange kreaturer var også gået tabt.
<P>
Nu er landbrugerne vant til at kæmpe med vejret for at overleve, men i dette tilfælde bør disse små områder have hjælp. I Europa har vi Solidaritetsfonden, som bør stilles til rådighed for den nordirske regering af Kommissionen, og jeg vil anmode Dem om at skrive til formanden for Kommissionen om at kontakte premierministerens kontor i Nordirland for at se, hvordan den bedst kan hjælpe.
<SPEAKER ID="049" NAME="Hanna Foltyn-Kubicka" AFFILIATION="UEN">
(PL) Hr. formand! I dag på årsdagen for udbruddet af anden verdenskrig vil jeg gerne appellere til Dem og alle parlamentsmedlemmer om at støtte initiativet til at gøre 25. maj til den internationale dag for heltenes kamp mod totalitarismen.
<P>
Datoen er ikke tilfældig. Den 25. maj 1948 dræbte kommunisterne ritmesteren Witold Pilecki, der frivilligt gik i koncentrationslejr for at organisere en modstandsbevægelse og indsamle informationer om massemordene. Han flygtede fra Auschwitz efter to år, kæmpede i Warszawaopstanden. Efter nazisternes nederlag blev han i Polen for at modsætte sig en anden totalitarisme, denne gang den sovjetiske, og det måtte han sluttelig betale med livet for.
<P>
Folk som Witold Pilecki har fortjent at blive husket. Vi har mulighed for at fastlægge denne festdag til at hædre erindringen. Vi kan gøre det, eftersom vi er demokratisk valgte repræsentanter for Europa. Lad os håbe, at festdagen bliver til virkelighed. Den 25. maj vil vi kun huske på kampen mod fortidige folkedrab, og så vil totalitarismens tragedie aldrig mere gentage sig.
<SPEAKER ID="050" NAME="Nickolay Mladenov" AFFILIATION="PPE-DE">
(BG) Hr. formand, mine damer og herrer! I begyndelsen af juli trak Filip Dimitrov, vores første demokratisk valgte premierminister i Bulgarien, sig tilbage fra politik.
<P>
Filip Dimitrov var blandt grundlæggerne af en demokratisk opposition i Bulgarien, han overtog ledelsen af staten fra det sammenfaldne kommunistiske regime i begyndelsen af 1990'erne, var repræsentant i Europa-Parlamentet og endelig næstformand i den bulgarske nationalforsamling.
<P>
I alle de atten år, hvor hr. Dimitrov var i politik, tjente han for alle os, der kendte ham, som et eksempel på hæderlighed og åbenhed og var kendt som en mand, der dybt ind i sjælen tror på det europæiske, euro-atlantiske valg, vores land har gjort, og på ytringsfrihed, demokrati og menneskerettigheder.
<P>
Jeg er overbevist om, at han til trods for, at han har trukket sig tilbage fra politik, vil fortsætte med at hjælpe os alle med at genoprette det image, som vores stat fortjener at have på grund af bestræbelser fra folk som Filip Dimitrov.
<SPEAKER ID="051" NAME="Luis Yañez-Barnuevo García" AFFILIATION="PSE">
- (ES) Hr. formand! Mit indlæg drejer sig om et spørgsmål, der ikke er blevet behandlet.
<P>
I Cuba sker der ofte vilkårlige arrestationer af dissidenter, af personer, der ikke er enige med diktaturet. Den seneste anholdelse gik ud over Gorki Águila, der er leder af et rockband, og som heldigvis er blevet sat på fri fod igen. Men jeg vil gerne påpege over for formanden, at udbredelsen, offentliggørelsen og kendskabet til det cubanske diktaturs vilkårlige handlinger er nødvendig for at hindre, at de sker igen. Jeg opfordrer derfor formanden til, at han ved førstkommende lejlighed gør den cubanske regering, den cubanske ambassade, opmærksom på EU's utilfredshed og vores afstandtagen fra denne type handlinger.
<SPEAKER ID="052" NAME="Avril Doyle" AFFILIATION="PPE-DE">
(EN) Hr. formand! Forbrugerrettighederne for flypassagerer, der rejser fra tredjelande i transit gennem EU's lufthavnsknudepunkter, bliver krænket. Tusinder af EU-borgere får fortsat deres flydende toldfri indkøb konfiskeret på grund af, at Kommissionen ikke hurtigt har kunnet gennemføre forordning (EF) nr. 915/2007, som ændrer forordning (EF) nr. 622/2003, hvori der fastlægges foranstaltninger til gennemførelse af grundlæggende fælles normer for luftfartssikkerhed. 13 ikkeEU-lande har anmodet om anerkendelse under denne forordning, men kun ét er blevet godkendt.
<P>
Jeg vil gerne anmode Dem, hr. formand, om igen at bede vores nye kommissær, Antonio Tajani, om at få styr på dette problem og gennemføre forordningen så hurtigt som muligt.
<P>
Mange deltagere i De Olympiske Lege i Beijing - og naturligvis også deres tilhængere og familier - fik konfiskeret varer under transit tilbage gennem lufthavnsknudepunkterne i Europa, da de kom hjem. Igen har der været dusinvis af klager. Få dog styr på dette. Det er ikke i forbrugerrettighedernes interesse, og det er en farce, at vi angiver sikkerhedsgrunde.
<SPEAKER ID="054" NAME="Jörg Leichtfried" AFFILIATION="PSE">
(DE) Fru formand! Den 14. august 2008 blev tidspunktet for en flyafgang med Ryanair fra Østrig til Det Forenede Kongerige udsat til den følgende dag. Selskabet garanterede herefter at ville refundere passagerernes hotel- og transportudgifter og omdelte en informationsbrochure i henhold til forordning nr. 261/2004, der informerede om passagerernes rettigheder i tilfælde af, at en flyafgang bliver forsinket eller aflyst.
<P>
Da en passager opfordrede Ryanair til at refundere merudgifterne, nægtede luftfartsselskabet at betale uden at anføre nærmere begrundelser for sin beslutning. Ryanairs afslag på at yde betaling er i klar modstrid med forordning nr. 261/2004, som regulerer de bistandsydelser, som passagerer i hele EU har krav på. I tilfælde af forsinkelse, særligt i tilfælde af udsættelse af afgangen til den følgende dag, har passagerer krav på kompensation, hvilket er fastlagt ved lov. Lavprisflyselskaber som Ryanair skal også rette sig efter loven og overholde forordningen. Dette forekommer stadig mere hyppigt og på de europæiske flypassagerers bekostning, så tiden er nu inde til, at Kommissionen gør noget ved sagen.
<SPEAKER ID="055" NAME="Ryszard Czarnecki" AFFILIATION="UEN">
(PL) Fru formand! For 87 år siden besluttede verdenskommunismens og Sovjetunionens leder, Lenin, at udskille tre dele fra Georgien, herunder Sydossetien og Abkhasien. Georgien og Europa betaler en høj pris for dette knap 90 år senere. Det forholder sig således, at Europa-Parlamentet er samlet samtidig med et EU-topmøde. Vi kan således højt fortælle EU-lederne, at vi i de fri nationers og menneskehedsrettighedernes navn ikke kan acceptere den russiske aggression mod Georgien.
<P>
Det er første gang efter anden verdenskrig, at en stor stat angriber en lille stat i Europa, selv om vi selvfølgelig så den sovjetiske aggression i Ungarn i 1956 og Tjekkoslovakiet i 1968. For første gang i 60 år hænder det imidlertid, at en stor stat tager en del af en lille stats territorium som følge af en militær aktion. Erklæringen af Abkhasiens og Sydossetiens såkaldte selvstændighed er jo blot udtryk for politisk teater instrueret af Putin. Europa-Parlamentet skal i dag udtrykke sin solidaritet med Georgien og mere generelt med de kaukasiske nationer.
<SPEAKER ID="056" NAME="György Schöpflin" AFFILIATION="PPE-DE">
(HU) Fru formand! Den offentlige mening i Ungarn har været ude for en bemærkelsesværdig manifestation lige midt i Georgienkrisen. Den russiske ambassadør i Budapest fremsatte en temmelig udiplomatisk erklæring mod oppositionens leder, Viktor Orbán, eftersom hr. Orbán støttede Georgien. Den russiske ambassadør truede - det kan ikke beskrives på anden måde - den ungarske opposition og dermed det meste af det ungarske samfund, med russisk fjendskab. Det er ikke vanskeligt at afkode dette budskab: Enhver der stemmer for FIDESZ må udsætte sig for misbilligelse fra russerne. Hans Excellences budskab er en åbenlys indblanding i Ungarns indre anliggender og således i det demokratiske system i en af EU's medlemsstater. Naturligvis er Ungarn ikke alene, og næsten alle de tidligere kommunistiske stater har modtaget lignende trusler, der truer hele Europa.
<SPEAKER ID="057" NAME="Proinsias De Rossa" AFFILIATION="PSE">
(EN) Fru formand! Trods Irlands militære neutralitet er Irland ikke neutral eller står udenfor, når det gælder den krise, der er udbrudt i Georgien. Der er stor bekymring i offentligheden over, at magtfulde mennesker fra alle sider synes at ønske en ny kold krig, og over den selvdestruktive snak om sanktioner mod Rusland. Refleksmæssige reaktioner vil ikke bygge eller garantere fred eller retfærdighed for folk i regionen eller nogen andre steder.
<P>
Hvad der er sket, er, at Rusland har sendt os et varselsskud for boven. EU's reaktion må være at benytte sine ressourcer til at opbygge nye EU-institutioner, der kan forhandle sig frem til bindende flersidige aftaler. Vi må forsøge at bygge en ny fredelig verden i samarbejde med Rusland, ikke i modsætning til det.
<SPEAKER ID="058" NAME="Formanden">
Forhandlingen er afsluttet.
