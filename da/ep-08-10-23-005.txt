<CHAPTER ID="005">
Meddelelser fra formanden
<SPEAKER ID="044" NAME="Formanden">
Mine damer og herrer! For 20 år siden, i 1988, indstiftede Europa-Parlamentet Sakharovprisen for tankefrihed, som er blevet uddelt hvert år siden da.
<P>
I løbet af de sidste 20 år har vi hædret fremtrædende organisationer eller figurer, som har dedikeret deres liv til at forsvare menneskerettighederne og de grundlæggende frihedsrettigheder, og som har kæmpet imod intolerance, fanatisme og undertrykkelse i deres egne lande og i hele verden. Den første person, som fik tildelt prisen, var Nelson Mandela, som jeg skal mødes med i Johannesburg i næste uge som et led i en invitation til at tale til det panafrikanske parlament.
<P>
I år har Formandskonferencen besluttet at udpege Hu Jia som Sakharovprisvinder for 2008 som repræsentant for modstanden mod den tavshed, som eksisterer i Kina og Tibet, som der står i forslaget til beslutning fra Udenrigsudvalget.
<P>
(Bifald)
<P>
Hu Jia blev født den 25. juli 1973 i Beijing og er en af de mest fremtrædende menneskerettighedsaktivister i Folkerepublikken Kina. Denne idealistiske aktivist er blevet udsat for anklager på grund af sit engagement i miljøet, sin kamp mod hiv og aids og sin indsats for at sikre, at menneskerettighederne overholdes.
<P>
Den 27. december 2007 blev Hu Jia sat i husarrest, anklaget for statsundergravende virksomhed. Den 3. april 2008 blev han idømt tre et halvt års fængsel.
<P>
I sin enecelle kæmper Hu Jia nu mod sin sygdom. Han lider af levercirrose, men så vidt vi ved, nægtes han adgang til regelmæssig lægebehandling.
<P>
Den vilkårlige tilbageholdelse af og dommen over Hu Jia har skabt oprør i hele verden. Ved at tildele Sakharovprisen til Hu Jia viser Europa-Parlamentet på det kraftigste og med beslutsomhed, at det anerkender den daglige kamp for frihed, som alle menneskerettighedsforkæmpere i Kina udkæmper.
<P>
(Bifald)
<P>
Jeg vil desuden afgive en kort redegørelse. I morgen, den 24. oktober, skal vi fejre De Forenede Nationers 63-års-dag. I den forbindelse vil jeg gerne fremhæve udstrækningen af, engagementet i og succesen af samarbejdet mellem EU, Europa-Parlamentet og de forskellige FN-programmer og -institutioner.
<P>
For ikke så lang tid siden blev der udarbejdet en publikation med titlen "Improving Lives", som De alle har modtaget et eksemplar af, der sammenfattede samarbejdet i løbet af årene. I de seneste uger har vi set starten på en svær periode i hele verden, særligt i forbindelse med den finansielle krise og dens dramatiske indvirkninger på verdensøkonomien.
<P>
Særligt i denne sammenhæng er EU's grundlæggende værdier multilateral forståelse og solidaritet meget vigtige. Det gælder også vores engagement i og ansvar for udviklingslandene. Den internationale konference om udviklingsfinansiering, som afholdes i november, kommer også til at spille en afgørende rolle i den forbindelse. På trods af, at vi står over for betydelige udfordringer, må vi ikke glemme udviklingslandenes interesser.
