<CHAPTER ID="003-07">
7. Den fælles markedsordning for fiskerivarer og akvakulturprodukter (afstemning)
<P>
Betænkning af Pedro Gueirrero
<P>
Før afstemningen
<SPEAKER ID="067" NAME="Pedro Guerreiro" LANGUAGE="PT">
Jeg vil gerne indlede denne korte meddelelse med at bifalde afgørelsen i Europa-Parlamentets fiskeriudvalg om at udarbejde en betænkning om den fælles markedsordning for fiskeri- og akvakulturprodukter. Det er en kendt sag, at denne fælles markedsordning endnu ikke har realiseret de mål, som var hensigten, nemlig at sikre stabile markeder for fiskeriprodukter og at sikre producenterne en rimelig indkomst. Da det forholder sig sådan, sætter vi pris på Kommissionens - om end noget forsinkede - beslutning om at foretage en dybtgående evaluering af den eksisterende fælles markedsordning og henstille til, at der udføres en hasterevidering, så der sættes skub i ordningens medvirken til at garantere indkomster i sektoren, sikring af markedsstabiliteten, forbedring af markedsføringen af fiskeriprodukter og øgning af den opståede værditilvækst, navnlig ved hjælp af en væsentlig stigning i de finansielle midler.
<P>
Selv om nogle af vores indledende forslag ikke fik den nødvendige konsensus i fiskeriudvalget, mener vi, at den betænkning, der nu er bragt til afstemning, indeholder nogle værdifulde foranstaltninger, som f.eks. foranstaltninger til at afgøre, om de eksisterende interventionsmekanismer er de bedst egnede, og om de er tilstrækkelig fleksible til at imødekomme de relevante behov i de forskellige medlemsstater; foranstaltninger til at indføre en godtgørelse for sardiner som den, der allerede findes for tun; foranstaltninger til at imødekomme behovet for, at strukturfondene bidrager til modernisering og oprettelse af infrastrukturer til støtte for producenterne i forbindelse med produktion/markedsføring; foranstaltninger til at yde en reel støtte til oprettelse og finansiering af producentorganisationer og frem for alt til kystfiskeriet og det traditionelle fiskeri; foranstaltninger til at sikre, at de samme regler og betingelser som dem, der gælder for EU-fiskeriprodukter, er gældende for importerede fiskeriprodukter, der sælges på det indre marked. Disse anliggender betyder måske ikke så meget for nogle medlemmer, men er yderst væsentlige for fiskerne.
