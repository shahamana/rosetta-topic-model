<CHAPTER ID="012">
Indlæg af et minuts varighed om politisk vigtige sager
<SPEAKER ID="026" NAME="Formanden">
Næste punkt på dagsordenen er indlæggene af et minuts varighed om politisk vigtige sager.
<SPEAKER ID="027" NAME="Petya Stavreva" AFFILIATION="PPE-DE">
- (BG) Hr. formand, mine damer og herrer! En af de største udfordringer, som Bulgarien står over for, er at anvende midler fra de europæiske fonde på gennemskuelig vis. Bulgarien har udvist alvorlige mangler i arbejdet med førtiltrædelsesprogrammerne, hvilket har medført, at flere hundrede millioner euro er blevet blokeret under Phare-, Ispa- og Sapardprogrammerne. Blokeringen af disse midler er et alvorligt signal fra Kommissionen, som den bulgarske regering skal forstå rigtigt, og den skal iværksætte de hasteforanstaltninger, som den har lovet.
<P>
Ligesom vores europæiske partnere skal alle bulgarske borgere udvise større beslutsomhed i bekæmpelsen af korruption og organiseret kriminalitet og i opnåelsen af pålidelig, effektiv kontrol med, hvordan europæiske midler anvendes. Vi har ikke råd til nogen startvanskeligheder i forbindelse med håndteringen af økonomiske ressourcer fra EU's strukturfonde, da det vil være fatalt for udviklingen af Bulgariens økonomi, landbrug, infrastruktur, sektoren af små og mellemstore virksomheder og i den sidste ende for den yderst vigtige stigning i bulgarernes levestandard. Desværre er det almindelige borgere og ikke dem, der leder landet, som er de primære ofre for disse fejl og mangler i Bulgariens anvendelse af europæiske midler.
<P>
Vores medlemskab af Fællesskabet gav os mulighed for at arbejde med europæiske midler, men vi skal gøre det i overensstemmelse med EU-reglerne. Det er også i vores nationale interesse. Vi må derfor ikke narre os selv til at tro, at vi kan rette op på vores fejl uden at reformere systemet.
<SPEAKER ID="028" NAME="Iliana Malinova Iotova" AFFILIATION="PSE">
(BG) Hr. formand, mine damer og herrer! Verden står over for en finanskrise, hvis omfang og konsekvenser ingen endnu kan forudsige præcist. Den bliver endda sammenlignet med 1920'ernes store depression i USA. På nuværende tidspunkt er det tvingende nødvendigt, at vi gør en fælles indsats for at overvinde krisen. Her ét år før valget og midt i en krisesituation er vi sat på en alvorlig prøve. Borgerne vil enten blive overbevist om det europæiske projekts formål og rolle, eller også vil vi se den modsatte effekt, og borgernes skepsis vil blive styrket. På dette tidspunkt har vi mere end noget andet brug for, at Lissabontraktaten bliver undertegnet.
<P>
Vores fælles indsats indtil nu har allerede skabt de første positive resultater. Vi bør fortsætte denne indsats i mindst tre retninger, for selv om en stabilisering af banksektoren har den højeste prioritet, er det ikke nok i sig selv. I øjeblikket behandler vi udelukkende symptomerne uden at tage fat på årsagerne. Fremtidig europæisk lovgivning skal styrke de mekanismer, der kontrollerer og regulerer finansmarkederne. Vi har behov for en omfattende pakke med konkrete foranstaltninger, som kan afbøde krisens indvirkning på økonomien, på industrien og særligt på det sociale område.
<P>
Og sidst, men ikke mindst har vi behov for et særskilt, specielt program med foranstaltninger for de nye medlemsstater, som endnu ikke har nået samme udviklingsniveau som Europas finansmarkeder, men som er truet af krisens indirekte konsekvenser, nemlig faldende investeringer, de stigende kreditomkostninger og faldende eksport.
<SPEAKER ID="029" NAME="Alexander Alvaro" AFFILIATION="ALDE">
(DE) Hr. formand! Både før og efter valget til Europa-Parlamentet kommer vi til at høre den sædvanlige beklagelige vurdering, nemlig at Europa er for fjern fra borgerne. Jeg spørger mig selv om, hvad Europa-Parlamentet gør ved det.
<P>
For et stykke tid siden startede en kollega og jeg en underskriftsindsamling på nettet, som bliver behandlet i udvalg præcis ligesom andre underskriftsindsamlinger. Ca. halvanden million mennesker har underskrevet denne underskriftsindsamling, hvilket omtrent svarer til hele Estlands befolkning. Under pres fra formanden for Udvalget for Andragender, hr. Libicki, blev denne sag indbragt for Formandskonferencen med anmodning om, at der skulle tillades en drøftelse i Parlamentet om, hvordan underskriftsindsamlinger på nettet i princippet skal håndteres. Det burde være irrelevant, at den pågældende underskriftsindsamling omhandler Parlamentets hjemsted, da vi ofte drøfter kontroversielle emner - og jeg er klar over, at ikke alle deler min holdning. Men den manglende tilladelse af sådan en drøftelse og klagerne over, hvor fjernt Europa er fra sine borgere, er indbyrdes uforenelige.
<P>
Jeg vil gerne bede Formandskonferencen gøre noget ved dette og måske huske på det, når der igen klages over afstanden mellem Europa og dets borgere.
<SPEAKER ID="030" NAME="Hanna Foltyn-Kubicka" AFFILIATION="UEN">
(PL) Hr. formand! Den økonomiske krise, der påvirker de europæiske og globale økonomier, kan tjene til at få visse overentusiastiske personer til at komme til fornuft. Krisen giver endnu en grund til ikke at bygge en nordlig gasrørledning. Jeg er sikker på, at de økonomiske data endelig vil overbevise dem, der nægter at lade sig anfægte af geopolitiske argumenter om, at det er uklogt at blive afhængig af en enkelt leverandør af energiressourcer, at der er behov for intern solidaritet mellem EU's medlemsstater, eller der er en reel trussel mod Østersøens økosystem.
<P>
Det er almindeligt kendt, at anlægningen og anvendelsen af en rørledning langs havbunden er langt dyrere end det landbaserede alternativ, der er foreslået. Gazprom har ikke overvejet en alternativ rute, der løber gennem politisk og økonomisk stabile lande, der alle er medlem af NATO eller EU. Det tyder på, at investorerne har, hvad der i bedste fald kan beskrives som tvivlsomme intentioner. Moskvas fondsbørs er blevet påvirket særlig negativt under de voldsomme kursfald på verdens fondsbørser. Dens vanskeligheder kan ikke desto mindre udrette mere end alle de fornuftige argumenter, der fremsættes, herunder Europa-Parlamentets udtalelse, hvori der opfordres til nøje overvejelse af den landbaserede rute til dette projekt. Der er et polsk ordsprog, der minder meget om "oven over skyerne er himmelen altid blå", men i dette tilfælde er den faktisk helt kulsort.
<SPEAKER ID="031" NAME="Tunne Kelam" AFFILIATION="PPE-DE">
(EN) Hr. formand! I sidste uge berettede Amnesty International om et muligt attentatforsøg mod den russiske advokat og menneskerettighedsforkæmper Karina Moskalenko. Der blev fundet små kviksølvkugler i hendes bil. Karina Moskalenko har vundet omkring 30 sager for russiske borgere mod den russiske stat ved Menneskerettighedsdomstolen i Strasbourg, og det var her i Strasbourg, at hun blev forsøgt forgiftet. Den følgende dag skulle hun have repræsenteret familien til den myrdede Anna Politkovskaya ved et retsmøde i Moskva. Det ser nu ud til, at det efter rækken af mord på uafhængige journalister i Rusland er blevet de uafhængige advokaters tur. Det haster derfor med at vise vores solidaritet så tydeligt som overhovedet muligt for at forsvare de mennesker, der hjælper andre, som ikke kan hjælpe sig selv.
<SPEAKER ID="032" NAME="Ioan Mircea Paşcu" AFFILIATION="PSE">
(EN) Hr. formand! En hvilken som helst institutionel struktur, herunder EU, skal stå sin virkelige prøve i krisetider, og vi er i en krisetid. Integrationen af de såkaldt nye medlemmer er ikke afsluttet, Lissabontraktaten er endnu ikke ratificeret af alle medlemsstaterne, og vores afhængighed af importeret energi stiger.
<P>
Trods den absolutte nødvendighed af fælles tiltag er disse desværre ofte langsommelige og vanskelige at få i stand, fordi medlemmerne foretrækker den individuelle tilgang. Hvis vi lader sidstnævnte gå forud for førstnævnte, er Unionen i stor fare - uanset det moralske aspekt, at de, der har draget størst fordel af den, har en større forpligtelse til at sørge for, at den bliver stærkere og ikke svagere. Og det samme gælder for NATO. Vi har nu mere end nogensinde behov for fælles analyser, fælles opfattelser, fælles holdninger og fælles tiltag i forhold til de voksende udfordringer, som vi står over for.
<P>
Lad os gøre dette, så vi ikke bliver anklaget for at ødelægge det mest bemærkelsesværdige eksempel på vellykket samarbejde på et kontinent, der har været hærget af krige i alt for lang tid.
<SPEAKER ID="033" NAME="Fiona Hall" AFFILIATION="ALDE">
(EN) Hr. formand! I betragtning af, at forbedring af energieffektiviteten er den mest effektive måde til at reducere CO2-udledning, og i betragtning af at den offentlige sektor i henhold til direktivet fra 2006 skal spille en eksemplarisk rolle i dette henseende, er jeg skuffet over, at der ikke er foretaget nogen energieffektive forbedringer i forbindelse med de omfattende reparationer, som er udført på Parlamentets bygning i Strasbourg. Jeg vil gerne vide, hvor bygningens energiattest kan ses.
<P>
Desuden er det helt inkonsekvent af myndighederne at tillade parlamentsmedlemmerne at underskrive en model af en ko i naturlig størrelse i Parlamentets korridorer til støtte for den skriftlige erklæring mod tyrefægtning, men ikke tillade dem at underskrive et banner til støtte for den skriftlige erklæring, der opfordrer til et fast hjemsted for Europa-Parlamentet. Et fast hjemsted er den måde, hvorpå vi bedst kan reducere vores energiforbrug og spare 200 mio. EUR årligt.
<SPEAKER ID="034" NAME="Seán Ó Neachtain" AFFILIATION="UEN">
(GA) Hr. formand! Kommissionen bør nu gennemgå forvaltningen af habitatdirektivet i EU. Dette direktiv bliver efter min mening håndhævet for strengt, og der er nu behov for større fleksibilitet.
<P>
Gennemførelsen af direktivet hæmmer væsentlig infrastrukturudvikling i det vestlige Irland, og det har fået konsekvenser for Galway bys ydre omfartsvej. Der er et presserende behov for denne vej, og Galway og dens befolkning vil lide under det, hvis denne udvikling ikke kan gå i gang.
<P>
Det var aldrig hensigten med dette direktiv, at det skulle hindre store offentlige bygge- og anlægsarbejder. Kommissioner Dimas må nu gribe til handling og gennemgå dette direktiv for at sikre, at det ikke forstyrrer vigtig udvikling, der kan forbedre regionens økonomi.
<SPEAKER ID="035" NAME="Brigitte Fouré" AFFILIATION="PPE-DE">
(FR) Hr. formand! I flere uger har verden befundet sig i en alvorlig finanskrise. Det er ofte blevet sagt, at den stammer fra overdreven og ukontrolleret kapitalisme, jagten på fortjeneste, der ikke er baseret på noget konkret, og den manglende regulering af vores finansielle system. Og denne analyse er selvfølgelig helt korrekt! Der er imidlertid blevet lagt mindre vægt på den hvirvelvind, som vores valuta ville have befundet sig i uden EU's økonomiske og monetære politik. Euroen har - som det er blevet påpeget - modstået krisen meget bedre end D-marken, francen eller liren kunne have gjort det. Det er også tydeligt, at de beslutninger, der blev truffet af Eurogruppen for otte dage siden på initiativ fra formandskabet for Rådet for den Europæiske Union, har haft en øjeblikkelig virkning på finansmarkederne. Der er selvfølgelig behov for at træffe foranstaltninger til at hindre en yderligere finanskrise fra at opstå i fremtiden. Hvis de skal være effektive, skal de imidlertid træffes på europæisk niveau. Denne krise viser os, at EU er stærkere, når den taler med én stemme. Det viser os, hvis anskueliggørelse er nødvendig, at de institutionelle forbedringer, som Lissabontraktaten sikrer, er vigtigere end nogensinde. Det er derfor mere Europa og et bedre Europa, som vi har behov for.
<SPEAKER ID="036" NAME="Antonio Masip Hidalgo" AFFILIATION="PSE">
(ES) Hr. formand! Atlético Madrid, deres fans og oven i købet det spanske politi bliver behandlet dårligt af UEFA. Problemet er imidlertid mere omfattende end dette, da disse føderative organer har en tendens til at skærpe sanktionerne, når borgerne tyer til de almindelige domstole.
<P>
Dette middelalderlige begreb med ulighed for loven er i modstrid med vores lovgivning og de europæiske institutioner. Vi skal derfor reagere. Faktisk vil vi ende med at være nødt til at reagere, da disse egenrådige middelalderlige tyranner skal overholde lovgivningen og opfylde de almindelige proceduremæssige garantier i Europa.
<SPEAKER ID="037" NAME="Magor Imre Csibi" AFFILIATION="ALDE">
(RO) Hr. formand! Det lovforslag, som Kommissionen fremsatte sidste uge vedrørende ulovlig skovning, burde have markeret en stor sejr for alle dem, der gennem årene har kæmpet aktivt mod ulovlig rydning. Kommissionen har imidlertid valgt at vedtage en minimalistisk, endda idealistisk, løsning for at håndtere dette meget reelle problem.
<P>
Der findes ingen standard til at certificere lovligheden af træ. Leverandørerne har ikke pligt til at bevise deres produkters lovlighed. Selv besiddelse og salg af ulovligt træ opfattes ikke direkte som strafbare forhold. Hvis enhver kan skabe en standard, som det passer dem, og der ikke er nogen uafhængig offentlig mekanisme til at overvåge denne aktivitet, er det eneste, som EU gør, at fremme de nuværende ulovlige fremgangsmåder. Det er en skændsel for os at give os selv et klap på skulderen og sige, at vi har gjort et godt stykke arbejde, når faktum er, at kontrollen med lovligheden af træ fra EU-markedet forbliver ekstremt slap.
<P>
Parlamentet skal anlægge en mere håndfast holdning i kampen for at standse ukontrolleret rydning. Jeg opfordrer således kolleger fra alle politiske grupper til at arbejde sammen om at forbedre Kommissionens forslag betydeligt. Det er kun ved at vedtage en klar, effektiv lovgivning, at vi vil være i stand til at sende et stærkt budskab til leverandørerne om, at vi ikke vil tolerere handelen med ulovligt træ i EU.
<SPEAKER ID="038" NAME="Ioannis Varvitsiotis" AFFILIATION="PPE-DE">
(EL) Hr. formand! Den Tidligere Jugoslaviske Republik Makedoniens premierminister, hr. Gruevski, forsøgte i sidste uge at skabe et stort postyr, endda i Bruxelles. Kendsgerningerne er enkle. Fire journalister fra Den Tidligere Jugoslaviske Republik Makedonien, som prøvede at optage reaktionerne fra en lille gruppe på de militærøvelser, der blev afholdt i området, blev eskorteret til politistationen for at få deres identitet bekræftet, da de ikke havde deres identitetskort på sig. De blev kun tilbageholdt på politistationen i 20 minutter. Jeg mener, at hr. Gruevskis handlinger er fuldstændig uacceptable.
<P>
Jeg vil også gerne fordømme hr. Gruevskis handlinger, fordi han forhindrede græske militærenheder, som var en del af NATO-styrken, på vej til Kosovo i at passere gennem Skopje for et par dage siden. Og samtidig ønsker han NATO-medlemskab.
<SPEAKER ID="039" NAME="Evgeni Kirilov" AFFILIATION="PSE">
(EN) Hr. formand! I sidste uge besøgte jeg Aserbajdsjan sammen med EP-delegationen for at overvåge præsidentvalget, der i det store hele blev afholdt i overensstemmelse med demokratiske standarder. Vi havde en række møder med parlamentsmedlemmer og højtstående embedsmænd, herunder udenrigsministeren. Jeg bliver derfor nødt til at sige, at min oprindelige frygt for, at der praktisk talt intet var blevet gjort for Nabuccoprojektet, voksede. Aserbajdsjan har end ikke kendskab til rammerne for projektet.
<P>
Kommissionen har indtil videre ikke gjort andet end at underskrive en generel samarbejdsaftale inden for energiområdet. Jeg synes, at det er latterligt hele tiden at høre forskellige kommissærer med store ord omtale, hvor vigtigt dette projekt er for hele Europa, og så samtidig overlade det til de enkelte EU-lande at forhandle betingelserne. I mit land, Bulgarien, siger vi ofte, at der aldrig går røg af en brand, uden der er ild i den. Tja, i dette særlige tilfælde er der alt for meget røg og ingen ild, og vi ved alle sammen, at vi står over for meget hård konkurrence. Hvis Kommissionen ikke går i gang hurtigt nok, vil hele projektet gå op i røg.
<SPEAKER ID="040" NAME="Eoin Ryan" AFFILIATION="UEN">
(EN) Hr. formand! Jeg tror, at vi alle sammen glæder os over, at der begynder at ske en vis form for normalisering på finansmarkederne. Desværre er dette imidlertid ikke en ensidet krise, og der er andre områder, som vi bliver nødt til at se på. Et af disse er hele kreditkortområdet.
<P>
Den aktuelle kreditadfærd har vist sig at være uholdbar, både på et individuelt og på et bredere plan. Tv-programmer, aviser og blade har gennem de senere år sat fokus på farerne ved, at folk, der har svært ved at afdrage på bare ét kreditkort, har flere kreditkort. Det er selvfølgelig op til den enkelte at handle ansvarligt i denne henseende, men det er også op til de finansielle institutioner og i stigende grad detailhandlen at handle ansvarligt, når de reklamerer for og udsteder disse kort.
<P>
Det er op til os som offentlighedens repræsentant at sikre, at vores borgere modtager tilstrækkelig information. Vi kan stabilisere vores markeder, prøve at give markederne en likviditetsindsprøjtning, men hvis vi ikke tager fat på spørgsmålet om ansvarlig kreditaktivitet, ikke kun på nationalt og internationalt niveau, men på alle niveauer i det økonomiske system, vil økonomisk fremgang i den sidste ende sandsynligvis være begrænset og uholdbar. For at sætte dette i perspektiv er det securitiserede marked for kreditkort omtrent lige så stort som markedet for højrisiko-realkreditlån.
<SPEAKER ID="041" NAME="Lívia Járóka" AFFILIATION="PPE-DE">
(EN) Hr. formand! Hvert år bliver tusindvis af bedstemødre, mødre og døtre ramt af brystkræft. Europæerne er særligt angrebet af denne sygdom, for den mest almindelige form for kræft blandt europæiske kvinder er brystkræft, og der diagnosticeres omkring 430 000 nye tilfælde hvert år.
<P>
Det første skridt i retning af at bekæmpe denne frygtelige sygdom er viden. I denne måned skal europæerne fokusere på tidlig opdagelse som den primære forebyggelsesmetode. Opdagelse er et meget væsentligt, centralt spørgsmål i denne sammenhæng. I f.eks. USA diagnosticeres 41 % af de amerikanske tilfælde på et meget tidligt stadie sammenlignet med 29-30 % i Europa.
<P>
Hver tiende kvinde i EU vil imidlertid udvikle brystkræft, inden hun fylder 80 år, og for hvert to et halvt minut får endnu en kvinde diagnosticeret brystkræft. Den barske realitet ved brystkræft er, at der hvert syv et halvt minut dør en kvinde af sygdommen. I Europa døde 132 000 kvinder af brystkræft i 2006. I oktober måned i år skal der komme tiltag for at øge viden om brystkræft, tidlig opdagelse og forebyggelse fra alle beslutningsniveauer.
<SPEAKER ID="042" NAME="Richard Corbett" AFFILIATION="PSE">
(EN) Hr. formand! Særligt i en tid med økonomisk krise kan offentligheden i mange af vores medlemsstater ikke forstå, hvordan vi kan bruge næsten 200 mio. EUR årligt på at komme her til Strasbourg, særligt efter at vi netop ikke har gjort det i tre måneder, hvor vi på vellykket vis har afholdt vores møder i Bruxelles.
<P>
Desuden er det tit Parlamentet, der får skylden, selv om det selvfølgelig er medlemsstaterne, de nationale regeringer, der har kompetence til at rette op på denne situation.
<P>
Eftersom det franske formandskab er til stede, vil jeg gerne opfordre regeringerne til at genoverveje spørgsmålet, og da vi alle ved, at vi er nødt til at nå frem til en løsning, der er acceptabel for Frankrig og Strasbourg, vil jeg gerne foreslå, at Det Europæiske Råd måske til gengæld for, at parlamentsmøderne flytter til Bruxelles, kunne mødes i Strasbourg? Det ville have en vis institutionel logik. Kommissionen, Parlamentet og det ordinære Ministerråd, som interagerer dagligt, bør være i den samme by, nemlig Bruxelles. Det Europæiske Råd, som er et strategisk organ, bør holde en vis distance til de daglige aktiviteter. Det kunne mødes i Strasbourg, hvilket ville give Strasbourg lige så meget prestige som Parlamentets møder.
<SPEAKER ID="043" NAME="Philip Bradbourn" AFFILIATION="PPE-DE">
(EN) Hr. formand! Gennem årene er det blevet mere og mere tydeligt, at EU-skatteyderne er lede og kede af at betale 200 mio. EUR hvert år, så vi kan arbejde fire dage om måneden i Strasbourg. Men alene miljøpåvirkningen af disse ture svarer ifølge mine oplysninger på årsbasis til 13 000 ture over Atlanten i jumbojet - og det på et tidspunkt, hvor Parlamentet selv prøver at indføre meget strenge miljøregler for det europæiske erhvervsliv. Det er helt sikkert et eksempel på "gør som jeg siger, ikke som jeg gør".
<P>
Forholdene i august og september har vist, at der ikke er behov for at rejse hertil, og at Parlamentets bygning i Bruxelles sagtens kan klare vores officielle møder, og at EU-borgerne vil være langt mere tilfredse, hvis vi afskaffede dette månedlige pendleri. Jeg synes, at det er ret meningsløst, at Parlamentet i så lang tid ikke har været i stand til at gøre noget ved problemet og lægge pres på Rådet for at gøre en ende på dette flyvende cirkus.
<SPEAKER ID="044" NAME="Formanden">
. - Tak - der er altid nye argumenter.
<SPEAKER ID="045" NAME="Glyn Ford" AFFILIATION="PSE">
Hr. formand! Det vil glæde Dem at høre, at jeg ikke vil tale om Strasbourg, eller om, at Deres syn er blevet ringere, for ca. halvdelen af de medlemmer, som De har kaldt op, har vist sig ikke at være i lokalet.
<P>
Det, jeg gerne vil tale om, er Penhallow-branden - som jeg har nævnt før her i Parlamentet - en brandulykke, der skete den 17. og 18. august sidste år i min valgkreds. Der er for nylig blevet fremlagt et nyhedsbrev, hvoraf det fremgår, at de fire døre ikke var tilstrækkelig sikre, at sprinklere faktisk kunne have reddet hotellet fra at brænde ned, og at branden faktisk var påsat. Dette er en - ganske vist uerfaren - brandmands overvejelser, men problemet er, at hverken brandvæsenet eller politiet har offentliggjort den officielle rapport.
<P>
Da kommissær Kuneva for øjeblikket er i gang med at se på forslag til forbedring af brandsikkerheden på hoteller i hele Europa, vil jeg gerne bede hende om at opfordre Det Forenede Kongeriges myndigheder til faktisk at offentliggøre en rapport, så vi kan komme til bunds i denne sag.
<SPEAKER ID="046" NAME="Anna Záborská" AFFILIATION="PPE-DE">
- (SK) Hr. formand! Vi hører ofte i disse dage, at ingen kan få træerne til at vokse ind i himmelen. Bankerne overbeviste de svage og trængende om, at de med lån på 1 % kunne leve det gode liv, men de undlod at påpege, at disse 1 % kun gjaldt i en begrænset periode og snart ville stige. Denne jagt på fortjeneste for enhver pris har ført det finansielle system på sammenbruddets rand. Jeg vil overlade det til finanseksperterne at undersøge sagen mere dybdegående. Det eneste, jeg gerne vil, er at advare mod uhæmmet frihed på et område, der berører mig, og som jeg er blevet betroet her i Parlamentet.
<P>
I samfund, hvor der er milliarder af mennesker, bliver piger i dag myrdet i millionvis. Kvinders valgfrihed er sammen med prænatal diagnostik blevet et redskab til at eliminere kvindekønnet. Vi er alle sammen nu tydeligt klar over, at fortjenesterne ikke kan fortsætte med at stige i det uendelige, og det samme kan helt sikkert siges inden for det moralske område. Uhæmmet frihed vender sig mod os. Vi må lære at erkende, hvornår et træ har nået sin naturlige højde og at respektere det for det, det er.
<SPEAKER ID="047" NAME="Csaba Sándor Tabajdi" AFFILIATION="PSE">
(HU) Hr. formand! To af Ungarns naboer, Østrig og Slovenien, har afholdt valg, og i begge lande er socialdemokraterne kommet ud som sejrherrer. De nævnte, at Borut Pahor, vores kollega, har opgivet sit mandat og sandsynligvis vil blive Sloveniens næste premierminister. Samtidig, og det er grunden til, at jeg har bedt om ordet, er det, der er sket i Østrig, ekstremt bekymrende, nemlig at det yderste højre har fået næsten 30 % af stemmerne i det seneste valg. Dette udfald vækker bekymring hos enhver europæisk borger. Ud over at overvinde finanskrisen er den vigtigste opgave i Europa at imødegå tilfælde af ekstremisme i hele Europa. Jeg glæder mig over, at den socialdemokratiske leder og fremtidige kansler, hr. Fayman, stod stærkt fast på, at der ikke kan blive noget samarbejde med det yderste højre i Østrig. Alle demokratiske kræfter til højre og til venstre må stå sammen over for den "brune" fare.
<SPEAKER ID="048" NAME="Csaba Sógor" AFFILIATION="PPE-DE">
(HU) Hr. formand! Flersprogethed og interkulturel dialog udelukker ikke muligheden for, at personer fra samme kultur og med samme sprog kan mødes og danne internationale organisationer og rådgivende organer. Den internationale organisation, der repræsenterer fransktalende på fem kontinenter og i 55 medlemsstater, støtter det politiske, kulturelle og økonomiske samarbejde mellem de næsten 200 mio. mennesker, der taler fransk. Den verdensomspændende sammenslutning af jødiske organisationer, World Jewish Congress, har siden 1936 koordineret forsvaret af medlemmernes interesser i 100 lande. Der findes også et internationalt råd af jødiske parlamentarikere. Rumænien har et departement i udenrigsministeriet, der tager sig af udlandsrumæneres interesser. Det var med samme formål, at forummet af ungarske parlamentsmedlemmer fra Karpaterbækkenet blev dannet. De politiske repræsentanter for ungarere, der er spredt ud over otte lande, mødes en gang om året for at diskutere problemerne i og fremtiden for deres samfund og lande. Det er uforeneligt med europæiske normer for et hvilket som helst samfund - uanset som det er fransk, jødisk, rumænsk eller ungarsk - at blive angrebet for sine fredelige bestræbelser på at forsvare sine interesser, som det sker i denne tid i Slovakiet.
<SPEAKER ID="049" NAME="Silvia-Adriana Ţicău" AFFILIATION="PSE">
(RO) Hr. formand! TEN-T-nettet (det transeuropæiske transportnet) står i øjeblikket over for en række store udfordringer. På den ene side er der blevet noteret forsinkelser i implementeringen af nogle af de 30 prioriterede projekter på grund af mangel på penge fra de involverede medlemsstater, samtidig med at der på den anden side helt siden 2005 har været et ønske om at udbygge TEN-T-nettet for at integrere Europas transportsystem med systemerne i EU's nabostater.
<P>
Det seminar, som Kommissionen arrangerede for nylig, satte gang i en hel række debatter og høringer angående gennemgangen af oversigten over prioriterede TEN-T-projekter i 2010. Efter min mening har vi brug for højhastighedstog, der forbinder Bukarest, Constanţa og Sofia med de andre europæiske hovedstæder. Derudover skal udviklingen af havne og lufthavne i Rumænien og gennemførelse af transportprojekter på tværs af grænserne ved grænsen mellem Rumænien, Moldova og Ukraine igen være blandt de prioriterede TEN-T-områder.
<P>
Desuden støtter TRAN-udvalgets delegation, som besøgte Rumænien i begyndelsen af oktober, behovet for at give Donau en højere prioritet i udviklingen af europæisk transportpolitik.
<SPEAKER ID="050" NAME="Kathy Sinnott" AFFILIATION="IND/DEM">
(EN) Hr. formand! For tre uger siden begyndte den globale finanskrise, der har truet USA's bankverden med krak, at kræve sine ofte på denne side af Atlanten. For mange af mine vælgere havde den økonomiske katastrofe været teoretisk, men siden er den blevet til hårde realiteter snarere end en fjern trussel, for folk mister deres job, huspriserne styrtdykker, og de sociale ydelser bliver beskåret.
<P>
Jeg er glad for Kommissionens og medlemsstaternes hurtige tiltag for at sikre indskud og bankernes kapital, fordi det ikke tager lang tid for en global krise at blive til en national krise.
<SPEAKER ID="051" NAME="Zita Pleštinská" AFFILIATION="PPE-DE">
- (SK) Hr. formand! De kommunistiske styrer i Centraleuropa opfattede kirken som en intern fjende og begyndte særligt at frygte den 16. oktober 1978, da Karol Wojtyla fra Polen blev valgt til pave.
<P>
Jeg vil gerne benytte denne lejlighed til at takke mine polske kolleger for at opfordre mig til at være med i den gruppe, der arrangerer den begivenhed, hvor Parlamentet skal mindes 30-årsdagen for begyndelsen af Johannes Paul II's pontifikat og 20-årsdagen for hans tale i Europa-Parlamentet i Strasbourg. Hans ord "Frygt ikke!" spillede en central rolle i at indgyde folk, særligt kristne, det mod, som førte til den religiøse revolution, der førte til sammenbruddet af de totalitære kommunistiske styrer i Centraleuropa.
<P>
I dag befinder menneskeheden sig endnu engang ved en korsvej. Vi vil enten forvandle vores verden til en blomstrende have eller skabe vores egen undergang. Jeg tror fuldt og fast på, at vi i dag mere end nogensinde skal være opmærksomme på Johannes Paul II's budskab.
<SPEAKER ID="052" NAME="Harlem Désir" AFFILIATION="PSE">
(FR) Hr. formand! Jeg vil gerne svare på de taler, som hr. Corbett og andre har holdt vedrørende vores tilbagevenden til Strasbourg og de driftsomkostninger, som det indebærer.
<P>
Det er sandt, at Europa ikke bare handler om det, der er fornuftigt. Selv om det prøver på at være rationelt, fungerer det også på grundlag af symboler. Det er ikke en enhedsstat, og vi har ikke kun én hovedstad, hvor alle vores institutioner ligger. Nogle er i Strasbourg, Centralbanken er i Frankfurt, og jeg mener, at Lægemiddelagenturet ligger i Det Forenede Kongerige.
<P>
Alt dette har sin pris. Men vi kender også den pris, der skal betales for ikke at have et Europa, og den har vi betalt så rigeligt gennem historien. Derfor er 200 mio. EUR - hvis det er et af de elementer, der kan sikre, at institutionerne fungerer ordentligt, og f.eks. gør Europa i stand til få bedre fat i problemerne på finansmarkederne og måske i fremtiden spare over 1 000 mia. EUR på redningsplaner for de finansielle institutioner - efter min mening en pris, der er værd at betale for at have et velfungerende demokrati.
<SPEAKER ID="053" NAME="Rareş-Lucian Niculescu" AFFILIATION="PPE-DE">
(RO) Hr. formand! Jeg har bedt om ordet for at henlede Parlamentets opmærksomhed på et alvorligt problem i forbindelse med tildelingen af europæiske midler til udvikling af landdistrikter i Rumænien. Jeg er ked af at måtte sige, at de rumænske myndigheder systematisk overtræder princippet om at give de potentielle modtagere af disse midler korrekte, gennemskuelige oplysninger.
<P>
For nylig blev ansøgervejledningen til to vigtige tiltag fra Rumæniens nationale program for udvikling af landdistrikter offentliggjort uden så meget som den mindste lancerings- og oplysningskampagne kun én dag før startdatoen for indlevering af ansøgninger om støtte. Det bureaukrati, der er involveret i tildelingen af midler til udvikling af landdistrikter, er helt forfærdeligt for enhver borger. Det tager mindst en måned at fremskaffe nogle af de fornødne dokumenter, men den relevante tidsfrist for at indsende projekter er sat til at udløbe i slutningen af den igangværende måned.
<P>
Jeg synes, at Fællesskabets lovgivning bør opstille klarere og strengere bestemmelser for at undgå situationer af denne art. Ellers bliver de europæiske midler ikke brugt til at nå de relevante målsætninger.
<SPEAKER ID="054" NAME="Britta Thomsen" AFFILIATION="PSE">
(DA) Hr. formand! hr. kommissær, mine damer og herrer! Jeg vil gerne henlede Parlamentets opmærksomhed på, at den danske regering ikke har implementeret direktiv 2002/73/EF om ligebehandling. Kommissionen har den 21. marts 2007 sendt en åbningsskrivelse til den danske regering, hvori det blandt andet påpeges, at Danmark ikke lever op til direktivets bestemmelser om at udpege et organ til fremme, evaluering og overvågning samt til støtte af ligebehandling af kvinder og mænd. Danmark har under den tidligere regering haft et sådant organ, men den nuværende regering nedlagde samme år, som direktivet blev indført, dette organ. Og nu må Kommissionen altså reagere og pålægge den danske regering at få etableret et organ, der sørger for, at danske kvinder ikke sakker yderligere bagud, når det handler om ligebehandling og ligeløn.
<SPEAKER ID="055" NAME="Colm Burke" AFFILIATION="PPE-DE">
(EN) Hr. formand! Kommissionens forslag vedrørende patienters rettigheder til sundhedsydelser på tværs af grænserne søger at udvide patienternes rettigheder til at få behandling i udlandet, hvis de oplever unødig lang ventetid i hjemlandet.
<P>
Jeg er for nylig blevet opmærksom på et forfærdeligt eksempel på unødig lang ventetid i min egen valgkreds. Børn i det nationale irske sundhedsvæsens sydlige region tvinges til at vente op til 48 måneder på tandbehandling. Derudover er ventetiderne blevet endnu længere over de sidste tre år. Det er mit oprigtige håb, at vi med dette grænseoverskridende forslag kan bevæge os hen imod at reducere disse lange ventetider ved at gøre det lettere for patienterne at rejse for at få kvalitetsbehandling til tiden. Alle patienter skal i den sidste ende have ret til at få behandling af høj kvalitet tæt på deres hjem, men i tilfælde af åbenlys mangel på denne mulighed bør vi have ret til at rejse frit for at modtage den nødvendige behandling i udlandet.
<SPEAKER ID="056" NAME="Marie Panayotopoulos-Cassiotou" AFFILIATION="PPE-DE">
(EL) Hr. formand! Den seneste krise har lært os, at vi bliver nødt til at satse på solidaritet, ikke individualisme, og at vi bliver nødt til at ændre vores levevis og gennem EU lægge særlig vægt på, hvordan hver medlemsstat kan håndtere sine egne problemer effektivt.
<P>
Dette bør dog vedrøre alle dele af livet i EU og ikke kun økonomiske problemer. Det bør også indebære respekt for national levevis, og her henviser jeg til søndagen som en hviledag. Søndag blev valgt som en hviledag i det fjerde århundrede, og vi skal ikke ud i en europæisk model, der afskaffer dette.
<P>
Jeg har tillid til, at noget sådant aldrig vil ske i Europa.
<SPEAKER ID="057" NAME="Pál Schmitt" AFFILIATION="PPE-DE">
(HU) Hr. formand! Det er nøjagtig tre år siden, at Kroatien påbegyndte tiltrædelsesforhandlinger med EU. På det ottende møde i Det Blandede Parlamentariske Udvalg, der blev afholdt for et par dage siden, konstaterede vi, at Kroatien siden det tidspunkt har gjort store fremskridt på alle områder. Der er nu blevet indledt forhandlinger om 21 af de 35 kapitler. Derudover gør landet en enorm indsats for at gennemføre de nødvendige reformer og for at opfylde kriterierne for medlemskab. Jeg er overbevist om, at Kommissionen sammen med den statusrapport om Kroatien, der offentliggøres den 5. november, vil fremlægge en tidsplan, som giver den kroatiske regering en klar køreplan for, hvordan tiltrædelsesforhandlingerne kan afsluttes med udgangen af 2009, dvs. med udgangen Barroso-Kommissionens mandatperiode. Denne tidsplan er dog kun mulig, hvis det lykkes os at fremskynde forhandlingerne, og hvis Rådet er villigt til at indlede nye kapitler inden årets udgang. Jeg er overbevist om, at Kroatiens tiltrædelse vil fungere som et eksempel for dets nabolande og samtidig fungere som en vigtig stabiliserende faktor i regionen.
<SPEAKER ID="058" NAME="James Nicholson" AFFILIATION="PPE-DE">
Hr. formand! Som et af de tre nordirske parlamentsmedlemmer, der var med til at sikre den oprindelige Peace-støtte i 1994, som jeg synes har ydet en enormt bidrag til Nordirlands sociale og økonomiske velfærd, vil jeg gerne personligt takke for og rose det hårde arbejde, som er udført af dem, der gennem årene siden da frivilligt har brugt deres tid og lagt betydelige anstrengelser i arbejdet med de lokale strategiske partnerskaber. De har båret byrden for gennemførelsen, som jeg ved var en meget stor opgave.
<P>
I december i år skal de træde tilbage, og de har stort set ikke fået nogen tak for det, de har opnået. Mange har kritiseret Peace-programmet og påpeget, at det ikke har målelige resultater. Men jeg vil sige til kritikerne, at de tager fejl. Det, som programmet lettede, var samarbejde og partnerskab på lokalt niveau, og det ville ikke være sket uden Peace-støtte. Der blev samlet folk, som aldrig ville have haft mulighed for at arbejde sammen, hvis det ikke havde været for Peace-programmet.
<P>
Jeg vil gerne bede formanden skrive til den overordnede bestyrelse for de strategiske partnerskaber og udtrykke Parlamentets tak - for vi spiller en central rolle i det, der er blevet opnået - til de mennesker, der på uformel vis er trådt tilbage efter alle disse år, hvor de har arbejdet og frivilligt givet deres bidrag til de mennesker i håb om at kunne hjælpe.
<SPEAKER ID="059" NAME="Ioannis Gklavakis" AFFILIATION="PPE-DE">
(EL) Hr. formand! Den 16. oktober fejrede vi verdens fødevaredag. Da denne dag blev indført i 1980, var formålet at mindske sult. I dag står vi imidlertid i den paradoksale situation, at vi skal beskæftige os med to plager, nemlig sult og fedme, hvor sult rammer udviklingslandene og fedme industrilandene.
<P>
I dag truer sult ca. 850 mio. mennesker på denne planet, og ca. 40 mio. dør hvert år af sult. Det anslås, at 2 mia. mennesker lider under sult, og at 55 % af børnedødeligheden i udviklingslandene skyldes ringe kost.
<P>
På den anden side har den vestlige verdens model medført sygdomme såsom fedme, forskellige typer kræft og diabetes, og det er sygdomme, som vi anslår vil være ansvarlige for 72 % af alle dødsfald i 2020. Jeg foreslår, at Parlamentet indleder en kampagne om at gå over til middelhavskost.
<SPEAKER ID="060" NAME="Avril Doyle" AFFILIATION="PPE-DE">
(EN) Hr. formand! Det er tvingende nødvendigt, at den udpegede kommissær Catherine Ashton, hvis hun bliver godkendt i denne uge, opnår den rette balance mellem EU-fødevaresikkerhed og fødevareuafhængighed på den ene side og hjælp til udviklingsmarkederne ved at fremme frihandel på den anden side, uanset vores nuværende forhold til AVS-landene, som har været ekstremt vigtigt for dem og for os.
<P>
Det multilaterale handelssystem har været vigtig faktor for global fremgang ved at åbne disse markeder, og Verdenshandelsorganisationen (WTO) har været yderst effektiv til at skabe mere lige vilkår for de fattige nationer.
<P>
Fremtidige WTO-aftaler må dog ikke sætte vitale sektorer af vores EU-økonomi under unødvendigt pres. De forslag, der ligger på bordet i dag, truer EU's landbrugsproduktion. Det forudses, at værdien af kvægsektorens produktion i Irland alene kan falde med 120 mio. EUR årligt, og at faldet i landbrugsproduktionens værdi i alt i Irland kan løbe op i 450 mio. EUR pr. år.
<P>
Vi må aldrig gå med til at true EU's strategiske fødevaresikkerhed, og kommissæren vil i sit krævende nye job gøre klogt i at lytte nøje til Parlamentets bekymringer og overholde det mandat, hun har fået af EU's regeringer.
<SPEAKER ID="061" NAME="Formanden">
Hermed afsluttes dette punkt på dagsordenen. Jeg vil bede medlemmerne om kun at bede om ordet, hvis de planlægger at være til stede.
