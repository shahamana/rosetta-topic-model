<CHAPTER ID="004">
Afgørelse om uopsættelighed
<SPEAKER ID="009" NAME="Formanden">
Vi går nu over til afstemning om anvendelsen af uopsættelig forhandling på forslaget til Rådets forordning om en flerårig genopretningsplan for almindelig tun i det østlige Atlanterhav og Middelhavet.
<SPEAKER ID="010" NAME="Philippe Morillon" LANGUAGE="FR">
Fru formand, mine damer og herrer! Anmodningen om anvendelse af uopsættelig forhandling, der blev fremsat her til morgen i medfør af forretningsordenens regel 134, blev sendt til os af Rådet i sidste uge og vedrører, som De siger, forslaget til Rådets forordning om en flerårig genopretningsplan for almindelig tun i det østlige Atlanterhav og Middelhavet.
<P>
Formålet med forslaget er at gennemføre den nye genopretningsplan, sådan som Den Internationale Kommission for Bevarelse af Tunfiskebestanden i Atlanterhavet anbefalede for disse områder på sit møde i november.
<P>
Som Rådet påpegede i sin anmodning om anvendelse af uopsættelig forhandling, skal forordningen træde i kraft, før fiskerisæsonen åbner den 15. april, og det betyder, at den obligatoriske høring af Europa-Parlamentet skal gennemføres på dette plenarmøde for at kunne bane vej for en politisk aftale i Rådet i de kommende uger.
<P>
På denne baggrund og fordi EU skal overholde sine internationale forpligtelser og påtage sig sin del af den afgørende indsats for at løse den akutte krise i bestandene af almindelig tun, har Europa-Parlamentets Fiskeriudvalg enstemmigt godkendt anmodningen om uopsættelig forhandling. Jeg opfordrer Dem derfor til at bekræfte denne godkendelse ved afstemningen her til morgen.
<SPEAKER ID="012" NAME="José Ribeiro e Castro" AFFILIATION="PPE-DE">
(PT) Fru formand! Blot en kort bemærkning for en ordens skyld til dagsordenen for denne uge. Onsdag den 11. marts er den europæiske dag for terrorofre. Denne dag blev oprindelig foreslået af Europa-Parlamentet i forbindelse med en afstemning den 11. marts 2004. Vi drøftede på det tidspunkt en evaluering af området med frihed, sikkerhed og retfærdighed. Det var den dag, det tragiske angreb fandt sted i Madrid. Forslaget lød oprindelig på 11. september, men på grund af den tragedie, der skete samme dag, stemte Parlamentet for at vælge datoen 11. marts.
<P>
Flere dage senere - den 25. marts hvis min hukommelse ikke svigter mig - vedtog Det Europæiske Råd denne dato som europæisk dag for terrorofre. Alligevel har vi et plenarmøde i morgen den 11. marts, og jeg kan se af dagsordenen, at der ikke engang er tænkt på en mindehandling. Jeg vil gerne vide, om der er planlagt noget i den retning for denne uges mødeperiode.
<SPEAKER ID="013" NAME="Formanden">
Hr. Ribeiro e Castro. Så vidt jeg har forstået, vil formanden i morgen ved åbningen af plenarmødet tale om den dag, De nævner, og de særlige omstændigheder. Det vil indgå i den forbindelse.
