<CHAPTER ID="002">
Erklæring fra formanden
<SPEAKER ID="006" NAME="Formanden">
Mine damer og herrer! Kosovos parlament erklærede i går Kosovos uafhængighed. Denne beslutning var forventet og afspejler Kosovos borgeres vilje til på fredelig vis at tage deres politiske skæbne og den institutionelle udformning af uafhængigheden i egen hånd.
<P>
For ca. et år siden udtalte Europa-Parlamentet sig i henhold til Ahtisaari-betænkningen til fordel for suverænitet til Kosovo, som skulle overvåges af det internationale samfund. Forhandlingerne mellem Beograd og Pristina har været yderst vanskelige og har desværre ikke ført til en løsning, som var politisk tilfredsstillende for alle parter. Som det så ofte er tilfældet i politik, var der ingen trylleformular. Det har den nyere histories tunge byrde været medvirkende til. Men der er ingen præcedens for udviklingen i Kosovo. Kosovos situation som FN-protektorat er enestående og er et særtilfælde, som ikke kan sammenlignes med noget andet.
<P>
Jeg vil i denne situation opfordre alle involverede til at udvise besindighed og ro. Jeg er overbevist om, at alle - serbere og albanere - i Kosovo frem for alt ønsker at gennemføre stabilitet og velstand i deres region. Dette er også EU's og Europa-Parlamentets fremmeste mål. Det er vores opgave og forpligtelse at opmuntre de politisk ansvarlige i Kosovo til at leve op til deres ansvar og skabe demokratiske politiske institutioner, som respekterer alle borgeres rettigheder og frihedsrettigheder i et multietnisk Kosovo, som lever i godt naboskab med sine naboer.
<P>
Jeg hilser i denne forbindelse Rådets beslutning velkommen om at udsende EULEX-Kosovomissionen under ledelse af Yves de Kermabon. Det bliver denne missions opgave at hjælpe kosovoerne inden for retsvæsenet og politiet for at sikre en gnidningsløs overgang.
<P>
Jeg glæder mig også over udnævnelsen af Pieter Feith til EU's særlige udsending i Kosovo. Det viser tydeligt EU's klare og udelte engagement og viljen til at gøre noget konkret for en varig stabilitet i valgkampen.
<P>
I øvrigt har jeg tillid til, at Rådet (almindelige anliggender) på sit møde i eftermiddag vil træffe en vis og klog beslutning. Landene på det vestlige Balkan har et europæisk perspektiv. Deres tiltrædelse er ikke nært forestående, men alle landene har dette perspektiv. Ud fra dette aspekt bør vi hjælpe menneskene i Serbien og Kosovo med at overvinde deres uoverensstemmelser ud fra perspektivet om europæisk integration, sådan som det allerede er sket i andre dele af Europa. Debatten på onsdag er den første lejlighed til at gøre dette.
