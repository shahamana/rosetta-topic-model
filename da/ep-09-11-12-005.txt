<CHAPTER ID="005">
Den Europæiske Ombudsmands årsberetning (2008) (forhandling) 
<SPEAKER ID="009" NAME="Formanden">
Næste punkt på dagsordenen er betænkning af Chrysoula Paliadeli for Udvalget for Andragender om Den Europæiske Ombudsmands årsberetning 2008.
<SPEAKER ID="010" NAME="Chrysoula Paliadeli">
ordfører. - (EL) Hr. formand, fru kommissær, mine damer og herrer! Den 21. april 2009 fremsendte Den Europæiske Ombudsmand sin årsberetning 2008 til den afgående formand for Parlamentet, Hans-Gert Pöttering. Den 14. september samme år forelagde Nikiforos Diamandouros indholdet af beretningen for Udvalget for Andragender, som allerede havde udpeget mig til at udforme en betænkning, som blev vedtaget enstemmigt af medlemmerne af Udvalget for Andragender den 1. oktober 2009.
<P>
Den skriftlige beretning består af to dokumenter: en kort oversigt på seks sider og en omfattende version, der beskriver Ombudsmandens aktiviteter, de statistiske data og fortolkningen af dem i yderligere detaljer med henblik på at forbedre både procedure og bedste praksis.
<P>
Både data og resultater præsenteres i begge dokumenter på en brugervenlig måde ved hjælp af illustrative eksempler, som hjælper læseren med at forstå, evaluere og bruge teksten.
<P>
Sammenlignet med tidligere beretninger har denne nye præsentation af de statistiske data og evalueringen af resultaterne gjort beretningen lettere at forstå og først og fremmest mere nyttig, fordi den ikke kun er en opremsning, men fremhæver politikområder og metoder til forbedring.
<P>
Der blev gennemført et hidtil uset antal undersøgelser i 2008. De fleste sager vedrørte Kommissionen, og langt færre vedrørte Parlamentets forvaltning. De vigtigste typer af fejl eller forsømmelser var manglende åbenhed. I en tredjedel af sagerne blev der opnået en mindelig løsning til klagerens tilfredshed. Der var færre tilfælde, hvor Ombudsmanden var tvunget til at fremsætte kritiske bemærkninger over for de involverede institutioner. Der var endnu færre sager, hvor der blev anmodet om en detaljeret udtalelse. I ét tilfælde blev en særlig beretning dog fremsendt til Parlamentet, hvilket resulterede i en særlig betænkning til fordel for klageren. I 2008 afsluttede Ombudsmanden en undersøgelse på eget initiativ af forsinkede betalinger fra Kommissionen, og som følge deraf blev der iværksat foranstaltninger med henblik på at begrænse de forsinkede betalinger, og en ny undersøgelse blev annonceret. Ombudsmandens grundlæggende prioritet var at sikre, at borgernes rettigheder respekteres, så de europæiske borgeres tillid til institutionerne styrkes.
<P>
Dette formål blev opfyldt, idet han valgte at forbedre kvaliteten af de oplysninger, der gives til borgerne vedrørende deres rettigheder via det europæiske netværk af ombudsmænd. Samtidig styrkede Ombudsmanden via de almindelige procedurer for behandling af sager, som følger af hans institutionelle rolle, kontakterne med de europæiske institutioners medlemmer og tjenestemænd med det formål at fremme en servicekultur i EU-forvaltningen, hvilket i høj grad vil bidrage til at opfylde den generelle målsætning om gensidig respekt mellem de europæiske borgere og EU-institutionerne. Et håndgribeligt resultat af denne indsats var stigningen i antallet af andragender i 2008. Det viser, at flere europæiske borgere var blevet informeret om og havde besluttet at gøre brug af Ombudsmandens institution med henblik på at klage over forhold vedrørende den sunde forvaltning og drift af forvaltningen og andre tjenester i EU.
<P>
Ombudsmandens websted blev regelmæssigt opdateret i 2008 med henblik på at gøre det til en moderne, dynamisk, informativ og interaktiv tjeneste. Som afrunding på den første fase af dette indlæg om Ombudsmandens årsberetning forventer vi, at det konstruktive samarbejde med Parlamentet fortsættes som hidtil, at denne institutions position som en model for sund forvaltning over for de nationale forvaltninger styrkes, og at denne institution fortsat kan fungere som kommunikationskanal mellem de europæiske institutioner og de europæiske borgere.
<SPEAKER ID="011" NAME="Nikiforos Diamandouros">
europæisk ombudsmand. - (EN) Hr. formand! Tak, fordi De giver mig denne mulighed for at tale i Parlamentet om min beretning for 2008.
<P>
Jeg vil gerne takke Udvalget for Andragender og navnlig formanden, fru Mazzoni, og ordføreren, fru Paliadeli, for deres nyttige og konstruktive betænkning. Jeg har et fremragende samarbejde med udvalget. Det giver mig værdifuld støtte og rådgivning, samtidig med at det fuldt ud respekterer min forpligtelse som ombudsmand til at være uvildig og uafhængig.
<P>
Parlamentet og Ombudsmanden arbejder begge på at sikre, at EU's borgere og indbyggere kan nyde deres rettigheder fuldt ud. Det gør vi på forskellige måder. Ombudsmandens mandat er mere begrænset. Jeg kan kun behandle klager over EU-institutioner og -organer, mens Udvalget for Andragender også kan undersøge, hvad medlemsstaterne gør. Parlamentet er desuden et suverænt politisk organ, som kan behandle andragender vedrørende anmodninger om lovændringer eller endda nye love. I modsætning dertil er det min opgave at behandle klager, hjælpe klagerne med at afdække fejl eller forsømmelser og forsøge at afhjælpe dem.
<P>
Ulovlig forvaltning er, når det falder under mit mandat, altid en form for fejl eller forsømmelse. Det er dog ikke nok, at EU-institutionerne og -organerne blot følger loven. De skal også handle ensartet og i god tro. De skal handle i overensstemmelse med de regler og principper, de har vedtaget, og de skal vise, at de har fokus på service, f.eks. ved at handle retfærdigt, rimeligt og høfligt. Etableringen og opretholdelsen af en servicekultur over for borgerne er selve kernen i princippet om god forvaltning.
<P>
Ombudsmandens privilegerede forhold til Parlamentet er nøglen til at sikre resultater for borgerne. I modsætning til domstolsafgørelser er Ombudsmandens afgørelser ikke juridisk bindende. Jeg kan kun bruge overtalelsens magt til at overbevise EU-institutionerne og -organerne om, at de skal følge mine henstillinger. Hvis de afviser at gøre det, er det afgørende, at Ombudsmanden kan henvende sig til Parlamentet for at få dets støtte.
<P>
Hvis en institution f.eks. ikke overholder en henstilling i en sag, der rejser grundlæggende principspørgsmål, kan jeg fremsende en særlig beretning til Parlamentet. Et eksempel fra 2008 var Kommissionens afvisning af at ændre sin holdning i en sag om aldersdiskriminering. Det glædede mig, at Parlamentet behandlede denne beretning hurtigt, og at hr. Martínez' betænkning, som blev vedtaget enstemmigt på plenarmødet i maj 2009, til fulde afspejlede de betænkeligheder, jeg havde rejst.
<P>
I min årsberetning registreres det fremskridt, der er opnået i forbindelse med behandling af klager, fremme af god forvaltning og levering af oplysninger om Ombudsmandens rolle. Som forklaret på de første sider i beretningen er der gjort en betydelig indsats for at forbedre dens brugervenlighed, så læserne nemt kan få en klar og omfattende redegørelse for Ombudsmands arbejde.
<P>
Det har nu også vist sig muligt at offentliggøre beretningen meget tidligere på året end hidtil. Desuden er der udformet en ny oversigt på seks sider. Den nye oversigt viser de vigtigste resultater, der er opnået for klagere, og fremhæver de vigtigste politikområder, der blev behandlet i løbet af året.
<P>
Ombudsmanden afsluttede et rekordstort antal forespørgsler i 2008 - 355 for at være præcis - idet de fleste blev afsluttet på mindre end ét år. Jeg er glad for at kunne sige, at EU-institutionerne og -organerne har vist, at de generelt ønsker at løse de problemer, jeg fremlægger for dem. Det øgede antal mindelige løsninger og forlig er både positivt og prisværdigt.
<P>
Otte sager, som blev afsluttet i 2008, er eksempler på bedste praksis i de berørte institutioner og organer i deres reaktion på de spørgsmål, jeg rejste. De berørte institutioner og organer er Kommissionen, Rådet, EF-Domstolen, EPSO, OLAF og Det Europæiske Luftfartssikkerhedsagentur (EASA). De otte stjernesager er anført i beretningen som modeller for god forvaltning for alle institutioner og organer.
<P>
Jeg vil kort nævne to af disse sager.
<P>
Kommissionen var konstruktiv i hele proceduren vedrørende en strid om betaling. Som følge deraf modtog den berørte virksomhed mere end 100 000 EUR i tilgodehavende.
<P>
EPSO accepterede på anmodning fra kandidater at oplyse de evalueringskriterier, der anvendes i udvælgelsesprocedurer, samt fordelingen af individuelle resultater.
<P>
I 2008 registrerede Ombudsmanden i alt 3 406 klager. Det er en stigning på 6 % sammenlignet med 2007.
<P>
I næsten 80 % af alle de registrerede tilfælde fik klageren hjælp gennem indledning af en undersøgelse, henvisning af klagen til et kompetent organ eller rådgivning. Ofte blev klageren rådet til at kontakte et medlem af det europæiske netværk af ombudsmænd. Dette netværk består af omkring 95 kontorer i 32 lande og omfatter Udvalget for Andragender. Et af dets formål er at fremme hurtig henvisning af klager til det kompetente organ. I 2008 blev 191 klagere f.eks. enten rådet til at henvende sig til Parlamentet, eller deres klager blev henvist direkte til Udvalget for Andragender.
<P>
Det er selvfølgelig meget bedre, hvis klagere kan finde frem den rigtige klagevej i første omgang. Det hjælper med at undgå frustrationer hos de involverede borgere, som får at vide, at det organ, de har henvendt sig til, ikke kan hjælpe dem. Det betyder også, at klager afgøres hurtigere og mere effektivt, hvilket sikrer, at borgerne kan gøre brug af de rettigheder, EU-lovgivningen sikrer dem.
<P>
Et meget vigtigt initiativ på dette område blev søsat tidligere på året. Min institution lancerede et helt nyt websted, herunder en interaktiv vejledning på alle 23 sprog, med det formål at hjælpe borgerne med at henvende sig direkte til det organ, der bedst kan behandle deres klage. Dette organ kan være min egen institution, Udvalget for Andragender, den nationale ombudsmand i klagerens medlemsstat eller det grænseoverskridende onlinenetværk, SOLVIT. Indtil videre har mere end 23 000 borgere brugt denne vejledning til at få rådgivning.
<P>
I 2008 var mangel på gennemsigtighed i EU-forvaltningen langt den mest almindelige påstand, jeg undersøgte. Denne påstand blev fremsat i 36 % af alle klager og omfattede afvisning af adgang til oplysninger eller dokumenter. Det er med en vis bekymring, at jeg bemærker denne høje procentdel.
<P>
En ansvarlig og gennemsigtig EU-forvaltning er og skal være nøglen til at opbygge borgernes tillid til EU. Af særlig betydning for gennemsigtigheden i 2008 var Kommissionens forslag om at revidere forordning (EF) nr. 1049/2001 om aktindsigt.
<P>
Kommissionen har foreslået ændringer af forordningen, hvoraf nogle vil være meget gavnlige. Andre forslåede ændringer vil dog efter min vurdering bevirke, at borgerne får adgang til færre og ikke flere dokumenter.
<P>
Lissabontraktaten ændrer den retlige og politiske ramme for forordningen, idet den giver borgerne flere muligheder for at deltage i EU's aktiviteter. Dens ikrafttrædelse vil være en god lejlighed for Kommissionen til at fremlægge et nyt forslag, som afspejler denne nye virkelighed, og som styrker den grundlæggende ret til indsigt i EU-institutionernes og -organernes dokumenter.
<P>
Parlamentets støtte var afgørende for vedtagelsen af ændringen af Ombudsmandens statut i 2008. De gennemførte ændringer styrker Ombudsmandens undersøgelsesbeføjelser og vil bidrage til at sikre, at borgerne kan have fuld tillid til Ombudsmandens evne til at foretage grundige undersøgelser af deres klager uden begrænsninger.
<P>
Til sidst vil jeg minde om, at min opgave er at fremme god forvaltning i EU's institutioner og organer. Maksimering af gennemsigtighed og ansvarlighed samt fremme og styrkelse af en servicekultur over for borgerne er centrale faktorer for løsningen af denne opgave.
<P>
Jeg er overbevist om, at vores to institutioner fortsat vil samarbejde tæt for at nå det fælles mål om at hjælpe borgere og indbygge med til fulde at gøre brug af deres rettigheder i et gennemsigtigt og ansvarligt EU.
<SPEAKER ID="012" NAME="Margot Wallström" LANGUAGE="EN">
Hr. formand! Jeg vil først og fremmest takke ordføreren, fru Paliadeli, for en særdeles god betænkning og Udvalget for Andragender for dets ihærdige og vigtige arbejde. Jeg vil naturligvis også takke ombudsmanden, hr. Diamandouros, for hans grundige og udførlige årsberetning.
<P>
Som ombudsmanden påpegede, da han fremlagde sin beretning i april i år, handler dette vigtige arbejde om at opbygge borgernes tillid til EU. Det kan ikke komme som en overraskelse, at jeg er helt enig i det. Jeg har ikke meget tid til rådighed, så jeg vil koncentrere mig om nogle få centrale punkter.
<P>
Fru Paliadelis betænkning giver en klar og udtømmende oversigt over Ombudsmandens aktiviteter i det forgangne år, og den nye præsentation af statistikker og det nye layout gør beretningen tilgængelig og let at læse. I 2008 bidrog Kommissionen til forhandlingerne om en ændring af Ombudsmandens statut med en udtalelse. Vi deltog aktivt i det interinstitutionelle arbejde for at nå frem til en tilfredsstillende løsning. Vi kan alle være stolte af resultatet, nemlig den nye statut. Det er efter min mening et resultat, som vil gavne borgerne.
<P>
Hvad angår klager til Ombudsmanden, steg antallet med 6 % sammenlignet med 2007. Som De er bekendt med, vedrørte 66 % af undersøgelserne Kommissionen. Det er efter min mening ikke så underligt. Kommissionen er trods alt en ret stor institution med mange flere ansvarsområder, som klagerne kan målrette mod, men tallene kan og skal naturligvis forbedres. Det samme gælder også det faktum, at de fleste påstande om fejl og forsømmelser vedrører manglende gennemsigtighed - nemlig 36 % af alle undersøgelser. Sådanne tal skal nedbringes af alle institutioner.
<P>
Et andet, men relateret emne er behandlingen af information vedrørende forretningshemmeligheder og fortrolige oplysninger. Vi har for nylig oplevet visse problemer med dokumenter på konkurrenceområdet. Vi skal derfor definere, hvordan vi behandler klassificerede oplysninger, dokumenter og andre informationer, som er undergivet tavshedspligt. Kommissionen har arbejdet ihærdigt med dette spørgsmål, og vi vil snart kunne fremlægge et forslag for Ombudsmanden.
<P>
En anden positiv tendens er stigningen i antallet af mindelige løsninger, som vi allerede har hørt. I 2008 blev 36 % af alle undersøgelser enten afsluttet af institution, der var klaget over, eller resulterede i en mindelig løsning. Som medlem af Kommissionen glæder det mig, at tendensen tydeligvis går i den rigtige retning. Det viser, at der både er bevidsthed om og anerkendelse af Ombudsmandens arbejde samt respekt for klagerne.
<P>
Mit andet punkt vedrører opfordringen i beslutningsforslaget til at vælge en fælles tilgang til kodeksen for god forvaltningsskik. Som De er bekendt med, har Kommissionen sin egen kodeks, som generelt er i overensstemmelse med Ombudsmandens krav. Vi kan bedst komme videre i dette vigtige spørgsmål, hvis vi fører en konstruktiv interinstitutionel forhandling og dialog, inden et lovgivningsforslag fremlægges.
<P>
Mit sidste punkt vedrører kommunikation i praksis. Her vil jeg rose Ombudsmanden for hans nye websted. Ligesom årsberetningen er det grundigt, udførligt og brugervenligt. Med hensyn til udviklingen af en interaktiv håndbog, som kan hjælpe borgerne med at finde frem til det bedste forum for løsningen af deres problemer, er jeg overbevist om, at dette fremragende nye websted kan håndtere dette. Arbejdet skal ikke gøres to gange, men skal tilføres øget synlighed. Vi har fra Kommissionens side forsøgt at bidrage til dette, og det er netop, hvad det nye websted "Europa" gør. Det forbedrer synligheden, så borgerne nemt kan finde Ombudsmandens vejledning med nogle få klik.
<P>
Alt i alt var 2008 præget af både fremskridt og muligheder for yderligere forbedringer inden for institutionerne. Jeg vil endnu en gang takke hr. Diamandouros for hans resultater og vigtige arbejde og fru Paliadeli for hendes fremragende betænkning.
<SPEAKER ID="013" NAME="Pascale Gruny" LANGUAGE="FR">
Hr. formand, fru kommissær, hr. Diamandouros, mine damer og herrer! Jeg vil først på vegne af Gruppen for Det Europæiske Folkeparti (Kristelige Demokrater) og De Europæiske Demokrater lykønske ordføreren med hendes arbejde og den samarbejdsånd, hun har udvist under hele processen med at udforme denne betænkning.
<P>
Vi giver i dag vores bedømmelse af Ombudsmandens årsberetning, som blev fremlagt den 21. april.
<P>
Ombudsmanden, som er udpeget af Parlamentet, giver os via årsberetningen en formel redegørelse for alle resultaterne af hans undersøgelser af klager vedrørende fejl og forsømmelser inden for de europæiske institutioner og agenturer. Hans rolle, som er af yderste vigtighed, repræsenterer en grundlæggende garanti for, at principperne om gennemsigtighed og god forvaltning respekteres, og udgør derfor en reel beskyttelse for vores medborgere i tilfælde af uretfærdighed, diskriminering, magtmisbrug, manglende svar og forsinkede oplysninger.
<P>
I denne betænkning noterer vi os det stigende antal klager, som Ombudsmanden modtager. De fleste vedrører Kommissionen, den institution, der - indrømmet - har flest tjenestemænd, men grundlæggende omhandler sagerne påstande om manglende gennemsigtighed. Det er en kendsgerning, at Kommissionen er traktaternes vogter.
<P>
For at komme tilbage til årsberetningen godkendte Udvalget for Andragender den med stort flertal den 1. oktober. Ombudsmanden har udført sin opgave med at undersøge og behandle klagerne på en aktiv og afbalanceret måde. Han har navnlig altid været i stand til at opretholde et godt forhold til og mellem institutionerne, hvilket har medvirket til, at de pågældende institutioner og agenturer har accepteret mindelige løsninger eller har afsluttet bestemte tvister med få undtagelser.
<P>
Ombudsmanden fungerer desuden som en ressource for institutionerne. Han hjælper dem med at forbedre deres indsats ved at gøre dem opmærksomme på områder, som kan forbedres, idet det endelige mål er et forbedre den service, der leveres til vores medborgere.
<P>
Den betænkning, som vi har vedtaget i udvalget, understreger og påpeger vigtigheden af, at en kodeks for god forvaltningsskik vedtages af alle de europæiske institutioner og agenturer, en kodeks, som Parlamentet godkendte allerede for otte år siden. Denne gentagne opfordring fra vores udvalg må ikke forblive ubesvaret. Europæerne fortjener intet mindre.
<P>
Retten til god forvaltning fra EU's institutioner og agenturer er en grundlæggende ret i henhold til artikel 41 i Den Europæiske Unions charter om grundlæggende rettigheder, som indgår i Lissabontraktatens del II, der ikke længere kun er fantasi, men virkelighed.
<P>
Til sidst vil jeg gerne påpege, at Ombudsmanden forbeholder sig ret til at undersøge Kommissionens arbejde og skal sikre, at sidstnævnte fuldt ud udnytter sine skønsbeføjelser til at iværksætte overtrædelsesprocedurer eller foreslå sanktioner.
<SPEAKER ID="014" NAME="Victor Boştinaru" LANGUAGE="RO">
Hr. formand! Jeg vil først og fremmest lykønske ordføreren, fru Paliadeli, med hendes fremragende betænkning.
<P>
I min rolle som koordinator for Udvalget for Andragender og som medlem af udvalget gennem flere år vil jeg dernæst udtrykke min glæde over og fremhæve det fremragende samarbejde, vi altid har nydt med Ombudsmanden, Nikiforos Diamandouros.
<P>
Som koordinator for Gruppen for Det Progressive Forbund af Socialdemokrater i Europa-Parlamentet i Udvalget for Andragender må jeg udtrykke min bekymring over det store antal sager vedrørende påstande om fejl eller forsømmelser fra de europæiske institutioners side.
<P>
Jeg må understrege, at både Parlamentet og udvalget har pligt til at løse dette problem. Det er vores pligt at genoprette de europæiske borgeres tillid til de europæiske institutioner.
<P>
De klager, der er indsendt til Ombudsmanden, skal sammen med de andragender, der er indsendt til Udvalget for Andragender, ses som en mulighed for at afhjælpe fejl og mangel på klarhed med hensyn til den måde, Europas institutioner og lovgivning fungerer på, til gavn for de europæiske borgere.
<P>
På den baggrund tilrettelagde S&D-Gruppen i sidste uge et informationsseminar med deltagelse af en stor gruppe journalister om retten til at indgive andragender med det formål at bringe EU tættere på borgerne.
<P>
Jeg støtter forslaget i denne betænkning om at oprette et fælles websted for de europæiske institutioner med henblik på at hjælpe borgerne med direkte at finde frem til den institution, der kan afgøre deres klage.
<P>
Endelig støtter jeg Ombudsmandens initiativ vedrørende et styrket samarbejde med de nationale ombudsmænd og lignende institutioner for at styrke de europæiske borgeres tillid gennem en fælles indsats.
<SPEAKER ID="015" NAME="Anneli Jäätteenmäki">
for ALDE-Gruppen. - (FI) Hr. formand, hr. Diamandouros, mine damer og herrer! Jeg vil takke Ombudsmanden og hans institution for deres værdifulde indsats for at fremme god forvaltning og gennemsigtighed. Jeg vil også takke ordføreren for hendes fremragende arbejde.
<P>
Ombudsmandens institution har vist sig at være nødvendig lige fra starten, og nu hvor Lissabontraktaten snart træder i kraft, og Den Europæiske Unions charter om grundlæggende rettigheder bliver bindende, bliver Ombudsmandens rolle vigtigere end nogensinde før. Derfor skal vi i fremtiden gøre mere for at sikre, at Ombudsmanden har de nødvendige ressourcer, og at hans eller hendes beføjelser til enhver tid er relevante. Det vil sikre, at han eller hun har alle de nødvendige oplysninger, og at EU-tjenestemænd skal sige, hvad de ved noget om, og ikke, hvad de ønsker at sige. Ellers kan vi ikke tale om retsstatsprincippet, som vi er så glade for at fortælle og belære andre om. Vi skal selv overholde retsstatsprincippet. Derefter kan vi fortælle andre om det.
<P>
Ombudsmandens årsberetning er et fremragende eksempel på, hvordan vi skal fremlægge vores arbejde over for offentligheden. Beretningen er klar, præcis og faktuel. Gennemsigtighed er nøglen til europæisk demokrati og dets vigtige bestanddel, og det er interessant, at 36 % af klagerne vedrører netop manglende gennemsigtighed. Det siger meget, og problemet skal løses.
<P>
I henhold til chartret om grundlæggende rettigheder har enhver borger ret til at få sin sag behandlet uvildigt, retfærdigt og inden for en rimelig frist af disse institutioner. Dette er ofte blevet nævnt, og det forpligter os alle. Dette gælder naturligvis også for Ombudsmanden. Jeg vil derfor understrege, at vi skal sikre de rette ressourcer, så vores borgere ikke skal vente i årevis på en afgørelse. Det vil mere end noget andet afhænge af ressourcer. Jeg vil takke Ombudsmanden for hans værdifulde arbejde og ønske ham held og lykke i dette meget udfordrende og nogle gange også alt for undervurderede job. Det er en af de vigtigste stillinger og funktioner i EU: at varetage borgernes rettigheder.
<SPEAKER ID="016" NAME="Margrete Auken">
for Verts/ALE-Gruppen. - (DA) Hr. formand! Ja, tak til fru Paliadeli for en strålende betænkning, og der er jo meget ros til Ombudsmanden for det gode og brugervenlige overblik over sagerne - en ros, som jeg tilslutter mig.
<P>
Tiden er knap, så jeg vil holde mig til tre ting: for det første Ombudsmandens opfølgning på overenskomsten mellem ham og Den Europæiske Investeringsbank. Et initiativ, som vores gruppe tog i forbindelse med Parlamentets beslutning om årsberetningen fra 2006. Her er det betydningsfuldt at fremhæve de forbedringer i bankens samarbejde med ngo'er og andre fra civilsamfundet, som gør dette samarbejde lettere og mere transparent, og tak for det.
<P>
For det andet: Den Grønne Gruppes ændringsforslag om at opfordre Udvalget om Konstitutionelle Anliggender til at udarbejde brugbare procedurer til at indbringe sager for Domstolen, hvor Parlamentet vil støtte Ombudsmandens anbefalinger. Det vil på en konkret måde styrke Ombudsmanden og dermed borgernes retsstilling. Dette har vi tidligere fået Parlamentets principielle støtte til. Nu håber vi også, at plenum vil følge udvalget og stemme for denne forbedring.
<P>
Det tredje punkt er vores ændringsforslag i dag om at gøre Ombudsmandens kompetence tydeligere i spørgsmålet om dårlig administration - altså "maladministration". Her frygter vi, at betænkningens meget åbne formulering kan give anledning til alvorlige fortolkningsproblemer. Skønt vores forslag ser ret teknisk ud, er det juridisk betydeligt tryggere end betænkningens formulering. Det glæder os, at fru Paliadeli har givet sin støtte til forslaget, og jeg håber selvsagt at få hele Parlamentet med.
<SPEAKER ID="017" NAME="Ryszard Czarnecki" LANGUAGE="PL">
Hr. formand, hr. Diamandouros! De er en meget dygtig politiker, som ved, hvordan De kan vinde støtte fra mange politiske grupperinger i Parlamentet, hr. Diamandouros! Man kunne sige, at nogle politikere i Parlamentet kunne lære noget af Dem. Jeg håber, at Deres væsentligste resultat ikke bliver etableringen af et nyt og lettilgængeligt websted.
<P>
De bør efter min mening lægge vægt på at samarbejde med ombudsmænd fra forskellige lande, ikke kun fra EU's medlemsstater, men også fra lande, der er medlemmer af Europarådet, fordi de nogle gange gør mere for at repræsentere landet over for borgerne end borgerne over for landet. Udformning af en vejledning i, hvordan man skriver en klage, vil efter min mening desuden virke direkte demotiverende for de borgere, der faktisk skriver dem. Jeg mener, at vores institutioner har brug for tilsyn. Jeg er overbevist om, at denne idé, selv om den er undergravende, er, hvad vi har brug for.
<P>
Jeg vil understrege, at den gennemsigtighed, vi taler om i dag, er en absolut grundlæggende forudsætning for fuldstændig tillid til EU og EU's institutioner. Vores borgere har på det seneste ikke haft tillid til EU, hvilket fru Paliadeli kan bekræfte. Under "Plan D" (demokrati, dialog, debat) skal vi vise borgerne, at EU og dets institutioner er gennemsigtige og tjener borgerne. Ellers vil det demokratiske underskud desværre blive større.
<SPEAKER ID="018" NAME="Marie-Christine Vergiat">
for GUE/NGL-Gruppen. - (FR) Hr. formand, mine damer og herrer! Ombudsmandsmandens rolle og dermed undersøgelsen af hans beretning er et vigtigt element for de europæiske institutioner. Den er en af indikatorerne for borgernes opfattelse af vores institutioner.
<P>
Der er nu gået få måneder efter valget til Parlamentet, hvor vi alle beklagede den lave stemmedeltagelse og det stigende antal vælgere, som undlod at stemme. Den betydning, som Parlamentet tillægger beretningen, er derfor afgørende. Dette gælder i endnu højere grad for opfølgningen af henstillingerne i den.
<P>
355 klager (en stigning på 6 % i forhold til året før) er meget lidt. Det er meget lidt i betragtning af, at der lever 500 mio. mennesker i Europa. Man kunne glæde sig over det og betragte det som et tegn på, at vores medborgere er tilfredse. Vi ved, at det er de overhovedet ikke.
<P>
På den baggrund er det også sigende, at de fleste klager vedrører manglende gennemsigtighed i vores institutioner. Efter valgkampagnen ved vi, hvad dette handler om. Vores medborgere har ringe kendskab til vores institutioner og ved ikke, hvordan de virker. De kan ikke se formålet med EU, og det er ikke overraskende, at de fleste klager vedrører Kommissionen, da Kommissionen i borgernes øjne er EU.
<P>
Der er dog - jeg overdriver her, men kun lidt - afsat midler til kommunikation i budgettet, og vi har siden valget fået at vide, at "vi skal forbedre kommunikationen, vi skal forbedre den, så vi kan forbedre borgernes bevidsthed".
<P>
Jeg indrømmer, at vi skal forbedre kommunikationen, men for meget kommunikation dræber efter min mening information. Jeg vil gerne tilslutte mig det forslag, som vores socialdemokratiske kollega lige fra fremsat, om at etablere et fælles websted, der fører borgerne til de forskellige informationer, som er til rådighed for dem.
<P>
Denne beretning er en indikator for, at vores institutioner fungerer korrekt, for god forvaltning. Det er allerede blevet sagt. Det er en indikator for vores forvaltning. Det er derfor afgørende at sikre, at henstillingerne i den følges, ikke kun af hensyn til beretningen og navnlig særberetningerne, men også som en praksis i det daglige.
<P>
Jeg vil gerne takke hr. Diamandouros for hans arbejde for vores medborgere. Tak til Deres team. De kan regne med vores støtte til at fremme og styrke Deres indsats.
<SPEAKER ID="019" NAME="Nikolaos Salavrakos">
for EFD-Gruppen. - (EL) Hr. formand! Jeg vil indledningsvis sige, at vi støtter Ombudsmandens årsberetning og fru Paliadelis betænkning, som er meget omfattende, og det lykønsker vi dem med. Historien har lært os, at borgere på visse tidspunkter, navnlig i tider med økonomisk krise, udtrykker klar skuffelse over de politiske systemer, hvad angår tilkendelse af rettigheder, samtidig med at antallet af tvister mellem borgerne og de statslige organer stiger, jo større indflydelse staten har på det økonomiske og sociale niveau.
<P>
Pointen er, at det politiske system skal - naturligvis altid, men navnlig i krisetider - give mulighed for at gendanne borgernes tillid til forvaltningen, staten og de lokale myndigheder. Jeg vil endda gå så langt som at sige, at modvægten til øget korruption og fejl eller forsømmelser er forbedret moral i institutionerne og uvildighed blandt kontrolorganerne.
<P>
Disse bemærkninger viser, at Ombudsmandens institution efter min mening spiller en særdeles vigtig rolle i arbejdet for at genoprette de europæiske borgeres tillid til EU's institutioner og organer, og vi støtter derfor enhver indsats, som har til formål at styrke denne institution, udvide dens ansvarsområde og forbedre dens offentlige image.
<P>
Jeg opfordrer derfor til, at vi alle søger at bidrage til Ombudsmandens arbejde og godkender alle aspekter af hans indsats for at skabe en borgercentreret tilgang.
<SPEAKER ID="020" NAME="Martin Ehrenhauser" AFFILIATION="NI">
(DE) Hr. formand! Unge studerende har bedt mig berette om begivenheder, der i øjeblikket udspilles i Østrig og dele af Tyskland, på dette plenarmøde i Parlamentet. Jeg undskylder til Ombudsmanden, men jeg vil imødekomme denne anmodning nu.
<P>
En græsrodsbevægelse kaldet "Die Uni brennt" - universitetet brænder - er blevet dannet i Østrig i løbet af de seneste uger. Det er en bevægelse, hvis lige vi ikke har oplevet i Østrig eller andre dele af Europa i årtier. Tusinder af studerende demonstrerer, går på gaderne og besætter auditorierne. De kræver akademisk og ikke erhvervsrettet uddannelse. De kræver demokratisering af universiteterne, og de kræver først og fremmest fri adgang til uddannelse.
<P>
Et af deres primære kritikpunkter er Bolognaprocessen. Der er f.eks. et banner på universitetet i Wien med teksten "Make Bologna the process!", hvilket efter min mening er meget passende. Traditionelle politikere har i årevist skamrost Bolognaprocessen for at være det afgørende trin hen imod et europæisk område for videregående uddannelse og har fortalt os alle, at det vil gøre os alle meget mere konkurrencedygtige. I sidste ende er resultatet en meget ufleksibel og skematisk tilgang og delvist privatiserede universiteter, som vil gøre det umuligt at planlægge de uddannelsesmæssige resultater.
<P>
Skolastik er dog alt andet end en proces, som kan planlægges. Det er den måde, som oplyste mennesker kommunikerer med hinanden og udtrykker sig på. Videnskabelig nysgerrighed og kreativitet kan heller ikke planlægges. Det har denne bevægelse bevist endnu en gang. Derfor skal vi faktisk støtte den - den er demokrati i aktion.
<SPEAKER ID="021" NAME="Erminia Mazzoni" AFFILIATION="PPE">
(IT) Hr. formand, mine damer og herrer! Som formand for Udvalget for Andragender og på vegne af udvalgets medlemmer vil jeg takke Ombudsmanden for hans arbejde og den præcise årsberetning, han har udformet. Jeg vil også takke fru Paliadeli for hendes fremragende bidrag til arbejdet i udvalget og alle, der har deltaget i forhandlingen, fordi de udviser interesse og opmærksomhed med henblik på at sikre, at disse instrumenter for demokrati og deltagelse gennemføres og opfylder det formål, de har i henhold til traktaterne.
<P>
En gennemgang af Ombudsmandens årsberetning 2008 viser, at målet om at anvende det princip, der er omhandlet i artikel 41 i chartret om grundlæggende rettigheder, desværre stadig langt fra er opfyldt. 3 406 europæiske borgere gjorde brug af retten til at indberette fejl og forsømmelser til Ombudsmanden i 2008. Det viser et stigende niveau af utilfredshed, idet tallet i 2007 var 3 211. Dette tal skal efter min mening sammenlignes med niveauet af viden og bevidsthed og modbeviser derfor påstanden fra det medlem, der tidligere talte om, at tallene viser et højt niveau af utilfredshed blandt europæerne. Der er endvidere en trøst at høre, at kun nogle af disse klager blev vurderet at høre under Ombudsmandens sagsområde, fordi en stor del af de klager, som Ombudsmanden ikke behandlede, blev henvist til andre organer, herunder Udvalget for Andragender, som jeg er formand for.
<P>
Det, vi som europæiske institutioner og navnlig Parlamentet også skal tage ansvaret for, er efter min mening borgernes opfattelse af forvaltningsmæssig retfærdighed, dvs. hvor retfærdige vores institutioner er efter deres opfattelse. Trods den positive bekræftelse af, at Ombudsmanden spiller en mere funktionel rolle i betragtning af det øgede antal afsluttede sager, har vi i Parlamentet modtaget omkring 10 % af klagerne, og i udvalget har vi modtaget 60 % ...
<P>
(Formanden mindede taleren om hendes taletid)
<P>
I det tilfælde vil jeg blot tilføje - da De har givet lidt mere tid til en anden, troede jeg, at jeg kunne tillade mig et par ekstra sekunder, hr. formand, da jeg også er formand - at disse institutioner har pligt til at træffe foranstaltninger for at forbedre disse instrumenter for demokrati og deltagelse, fordi vi også har Lissabontraktaten, der indfører retten til borgerinitiativ. Vi skal efter min mening forbedre, ikke ændre, disse organers funktioner. Vi har en pligt til at forbedre effektiviteten og produktiviteten af de instrumenter, vi har givet borgerne, hvis vi virkelig vil bidrage til skabelsen af befolkningens Europa.
<SPEAKER ID="022" NAME="Kinga Göncz" AFFILIATION="S&amp;D">
(HU) Hr. formand! Som medlem af Udvalget for Andragender vil jeg også sige et par ord. I en henseende giver jeg min fulde accept til vedtagelsen af Ombudsmandens beretning. Som medlem af udvalget kan jeg se, at han har udført sit arbejde på en meget afbalanceret måde.
<P>
Det er efter min mening meget vigtigt, at han har forsøgt at reducere den tid, der bruges på behandling af sager. Vi ved, at jo hurtigere en klage behandles, jo hurtigere kan klageren modtage et svar, hvilket er af afgørende betydning, når vi taler om tillid. Vi ved også, at de fleste klager er klager, som Ombudsmanden ikke kan behandle. På den baggrund er det vigtigt, at vi i nær fremtid giver borgerne i EU så mange oplysninger som muligt om den institution, de skal kontakte i forbindelse med forskellige problemer.
<P>
Samarbejdet mellem udvalget og Ombudsmanden har været særdeles godt, og jeg håber, det samme vil være tilfældet i den nærmeste fremtid.
<SPEAKER ID="023" NAME="Marian Harkin" AFFILIATION="ALDE">
(EN) Hr. formand! Jeg vil lykønske ordføreren med en meget omfattende betænkning samt Ombudsmanden og hans medarbejdere. Institutionen bliver bedre år for år. Et veludført job.
<P>
Men når man læser en beretning, hvor man er enig i indholdet, og man så i begrundelsen ser et betydeligt afsnit, som vedrører én selv, kan man ikke ignorere det.
<P>
Jeg henviser naturligvis til det afsnit, hvor Ombudsmanden kritiserer Parlamentet, fordi det i 2005 afviste en anmodning om oplysninger om tillæg, der var blevet udbetalt til maltesiske parlamentsmedlemmer. Dette reelle problem var selvfølgelig, at oplysninger om alle parlamentsmedlemmers tillæg skulle fremlægges, hvis de pågældende oplysninger blev frigivet.
<P>
Det drejer sig efter min mening om offentlige penge, og offentligheden har ret til at vide, hvordan de bliver brugt. Vi offentliggør de beløb, der udbetales til landbrugere under den fælles landbrugspolitik, men alligevel offentliggør vi ikke vores egne rejseudgifter og andre tillæg. De er legitime omkostninger. Vi pådrager os dem i vores arbejde for borgerne. Mine tillæg til personale, kontorhold, rejser osv. med det formål at repræsentere mine vælgere er helt legitime. Jeg behøver ikke undskylde for dem, og jeg behøver ikke skjule dem.
<P>
Jeg foreslår ikke, at beskyttelsen af mine medarbejderes personlige oplysninger på nogen måde skal kompromitteres: Det behøver vi ikke gøre. Jeg siger blot helt klart, at borgerne vil opfatte Parlamentet som et sted, der prædiker gennemsigtighed, men ikke håndhæver det i eget hus, indtil vi giver aktindsigt i vores tillæg og udgifter.
<P>
Jeg ved, at individuelle medlemmer kan offentliggøre og faktisk offentliggør deres udgifter på deres egne websteder, men vi skal i Parlamentet tage et kollektivt ansvar for at gøre disse oplysninger tilgængelige. Det lyder måske, som om jeg prædiker moral. Det gør jeg ikke. Jeg siger blot, at det vil ske, og det ville være bedre, hvis Parlamentet selv bidrog til det i stedet for at blive tvunget til det.
<SPEAKER ID="024" NAME="Oriol Junqueras Vies" AFFILIATION="Verts/ALE">
(ES) Hr. formand! Som medlem af Udvalget for Andragender har jeg et par bemærkninger til det ændringsforslag, som vores gruppe har fremsat til fru Paliadelis betænkning om Ombudsmandens årsberetning.
<P>
Efter vores mening vil definitionen af fejl og forsømmelser i betænkningen i stedet for at forbedre og styrke Ombudsmandens rolle have den helt modsatte effekt. Det skyldes for det første, at den foreslåede definition, som er for slap og vag, gør det vanskeligt at afgøre, hvilke sager Ombudsmanden kan eller bør gribe ind i, og svækker derfor hans handlingsmuligheder. Definitionen giver for det andet, hvilket måske er vigtigere, Ombudsmanden en kapacitet til indgriben, som andre institutioner nemt kan betragte som skønsmæssig, fordi den ikke er tilstrækkelig defineret og reguleret.
<P>
Vi finder derfor, at definitionen af fejl og forsømmelser i det ændringsforslag, der er fremsat af min gruppe, Gruppen De Grønne/Den Europæiske Fri Alliance, er mere detaljeret og præcis, ville være et meget bedre grundlag for aktiv og effektiv indgriben og ville være lettere for både institutioner og borgere at forstå.
<SPEAKER ID="025" NAME="Oldřich Vlasák" AFFILIATION="ECR">
(CS) Hr. formand, hr. ombudsmand, mine damer og herrer! Jeg sætter stor pris på Ombudsmandens aktiviteter, men jeg må sige, at jeg ser tre store problemer i denne institutions aktiviteter. Det første problem er information. Den bredere offentlighed i EU ved faktisk ikke, at der findes sådan noget som Den Europæiske Ombudsmand, og kan end ikke gætte, hvad han gør, eller hvilke problemer de kan gøre ham opmærksom på. Kendsgerningerne er relativt klare. Næsten 90 % af de klager, der blev indgivet af mine landsmænd fra Tjekkiet, faldt ikke ind under Ombudsmandens ansvarsområde. Situationen er ikke anderledes i de andre medlemsstater. Parlamentet foreslår derfor en omfattende oplysningskampagne. Jeg er dog ikke sikker på, at vi forsøger at helbrede den rigtige sygdom.
<P>
Det andet problem er omkostninger. Hver offentlig institution har en pris. Med hver ny institution stiger den mængde bureaukrati, som borgerne skal håndtere, og som de skal finde vej igennem. Vi skal derfor overveje, om skatteydernes penge har skabt de ønskede resultater. Sidste år fremsendte mine landsmænd 66 klager til den europæiske Ombudsmand ud af næsten 800 sager fra EU som helhed, der faldt inden for den europæiske Ombudsmands ansvarsområde. Disse sager blev behandlet af 70 embedsmænd og kostede skatteyderne 9 mio. EUR. Hver sag, der behandles, koster derfor mere end 10 000 EUR. Det er efter min mening for meget.
<P>
Det tredje problem er subsidiaritet. Som tidligere borgmester blev jeg ganske bekymret over at læse, at en af de få sager, som Ombudsmanden påtog sig, omhandlede planlægningsdokumentet vedrørende højhastighedskommunikation i det lille distrikt Břeclav. Det er efter min mening fuldstændig unødvendigt, da lokale problemer først skal behandles lokalt og ikke her i Bruxelles eller Strasbourg. Hvis jeg var ansvarlig for denne institution, ville jeg sikre, at den handlede fornuftigt, at den blev drevet med de lavest mulige omkostninger, og især at den ikke misbrugte eller kunstigt udvidede sine beføjelser og sit bureaukrati. I den henseende håber jeg, at Ombudsmanden opnår gode resultater.
<SPEAKER ID="026" NAME="Nikolaos Chountis" AFFILIATION="GUE/NGL">
(EL) Hr. formand! Jeg støtter og vil stemme for fru Paliadelis betænkning, og jeg vil lykønske hr. Diamandouros med hans arbejde. Jeg vil gerne understrege, at mange europæiske borgere ofte står over for det, som vi eufemistisk kalder fejl og forsømmelser, men som i sidste ende berøver dem deres grundlæggende rettigheder. Fejl og forsømmelser skyldes efter min mening ikke bureaukrati eller forsømmelse. Ofte skyldes de fejl eller vedtagelse af de forkerte politikker i EU's institutioner. Det betyder derfor, at de europæiske borgere gennem henvendelse til Ombudsmanden kan håndhæve deres rettigheder.
<P>
Det er derfor vigtigt, at Parlamentet, det eneste folkevalgte og repræsentative organ i EU, politisk støtter Ombudsmandens arbejde, så sådanne handlinger om muligt begrænses. Det fremgår tydeligt af betænkningen og af den nuværende Ombudsmands arbejde, at han med denne form for støtte fra Parlamentet kan yde en mere effektiv indsats i den kommende periode.
<P>
Endelig skal der efter min mening gøres en indsats for at give de europæiske borgere flere oplysninger om Ombudsmandens rolle og beføjelser, så de hurtigt kan henvende sig til ham, når deres grundlæggende rettigheder krænkes.
<SPEAKER ID="027" NAME="Carlos José Iturgaiz Angulo" AFFILIATION="PPE">
(ES) Hr. formand! Mine første ord skal være en lykønskning til fru Paliadeli med den betænkning, hun har fremlagt først for Udvalget for Andragender og nu her på plenarmødet.
<P>
Jeg vil desuden tilslutte mig de særdeles fornuftige bemærkninger fra fru Gruny og fru Mazzoni, mine kolleger i Gruppen for Det Europæiske Folkeparti (Kristelige Demokrater). Men jeg vil dog tilføje, at Ombudsmandens rolle er essentiel i en demokratisk institution. Det er den konklusion, vi nåede frem til i Udvalget for Andragender under hr. Diamandouros' mange besøg i forbindelse med fremlæggelsen af hans årsberetninger som den, vi i dag drøfter i Parlamentet, eller andre beretninger inden for hans ansvarsområde.
<P>
Jeg vil ikke forsøge at drukne Dem i tal. Selv om der er sket fremskridt med hensyn til Ombudsmandens rolle, ville en undersøgelse blandt de europæiske borgere om Ombudsmandens rolle, arbejde og aktiviteter uden tvivl desværre vise, at borgerne opfatter ham som en fjern institution og i mange tilfælde ikke en gang har kendskab til hans eksistens. Det skyldes muligvis, at Ombudsmandens afgørelser ikke er bindende, som han selv mindede os om her, eller at hans arbejde er meget begrænset, hvad angår medlemsstaterne, som hr. Diamandouros har påpeget her i Parlamentet.
<P>
Hvis vi vil yde en service til borgerne, så skal denne institution - Parlamentet - og Udvalget for Andragender gøre en indsats for at styrke og fremme Ombudsmandens arbejde. Der er bestemt mange andragender, som det er blevet fremhævet i dag, navnlig vedrørende manglen på gennemsigtighed. Men jeg er sikker på, at tilvejebringelse af tilstrækkelige oplysninger - som f.eks. det nye websted, som nu heldigvis fungerer - vil yde et meget større bidrag, og det vil jeg understrege, til at nå det mål, som vi sikkert alle kan tilslutte os: at alle borgere i EU skal have kendskab til og være i stand til at kontakte Ombudsmanden. Jeg ønsker derfor Ombudsmanden held og lykke, fordi hans gode resultater vil være gode resultater for de europæiske borgere som helhed.
<SPEAKER ID="028" NAME="Alan Kelly" AFFILIATION="S&amp;D">
(EN) Hr. formand! Jeg vil først komplimentere fru Paliadeli for hendes fremragende betænkning. Alle i Parlamentet spiller en rolle i indsatsen for at skabe tillid blandt borgerne. Det er dog meget vigtigt, at vi baserer vores europæiske institutioner på de samme borgeres visioner og idéer og på det, som et demokrati efter deres mening skal være.
<P>
Ombudsmandens arbejde har aldrig været vigtigere, og denne institutions arbejde fortjener ros. Vi skal dog erkende, at manglen på gennemsigtighed og borgernes syn på dette stadig er et alvorligt problem, navnlig i Kommissionen. Jeg glæder mig over udviklingen af det nye websted, men det er ikke alfa og omega.
<P>
Over en tredjedel af klagerne vedrørende europæiske institutioner vedrørte trods alt manglen på gennemsigtighed. Hvis de løfter, som blev givet den irske befolkning og faktisk alle europæiske borgere i forbindelse med Lissabontraktaten, skal opfyldes, skal alle institutioner i Europa gøres mere gennemsigtige og drives bag glasruder.
<P>
Denne betænkning er et progressivt skridt hen imod dette mål, selv om der skal gøres mere, navnlig hvad angår samarbejdet mellem de nationale ombudsmænd og den måde, som Parlamentet arbejder på.
<SPEAKER ID="030" NAME="Csaba Sógor" AFFILIATION="PPE">
(HU) Hr. formand! Jeg vil også takke Den Europæiske Ombudsmand for hans arbejde. Hvis jeg gjorde det på græsk, ville Parlamentet tro, at den græske lobby var begyndt at samarbejde med Ombudsmanden, ordføreren og talerne.
<P>
Men det er netop af hensyn til tillid og gennemsigtighed, at det ville være godt, hvis vi fokuserede på at vedtage denne beretning om Ombudsmandens aktiviteter meget snart, før Ombudsmandens valgkampagne indledes. Uanset om det er Dem eller en anden, hr. Ombudsmand, der kommer til at videreføre dette arbejde, håber jeg, ja, håber vi alle, at Ombudsmanden vil rejse ud på en informationsrejse til flere end blot to regioner i Europa, for det vil måske være med til reducere disse procentsatser. Vi ønsker alle at gøre vores arbejde mere gennemsigtigt, og det omfatter også Parlamentets arbejde.
<SPEAKER ID="031" NAME="Lidia Joanna Geringer de Oedenberg" AFFILIATION="S&amp;D">
(PL) Hr. formand, hr. Diamandouros! Som i de foregående år har Ombudsmanden fremlagt en meget objektiv beretning om sine aktiviteter, og af denne beretning fremgår det, hvor vigtigt hans arbejde er for borgerne i EU.
<P>
Et nyt træk i beretningen for 2008 er Ombudsmandens arbejde vedrørende Den Europæiske Investeringsbank. EIB er den vigtigste institution, som yder lån til investeringer i EU og kandidatlandene. Trods den betydelige grad af uafhængighed, som EIB har i EU's institutionelle struktur, skal den overholde principperne for god forvaltning. Det er derfor med glæde, at jeg har hørt om den dialog, som blev indledt mellem Ombudsmanden og Den Europæiske Investeringsbank i 2008, og om underskrivelsen af en aftale om overholdelse af principperne om god forvaltning. I denne aftale har EIB forpligtet sig til at indføre en intern procedure for undersøgelser af klager, hvilket den ikke har haft før. Det glæder mig også, at banken har givet tilsagn om at anvende de samme standarder på området for god forvaltning over for alle, der ansøger om et lån, både EU-borgere og ikke-EU-borgere. Jeg håber, at Parlamentet vil blive holdt informeret om udviklingen i dette samarbejde mellem Ombudsmanden og EIB. Jeg vil gerne gentage min lykønskning med Deres beretning.
<SPEAKER ID="032" NAME="Csaba Sándor Tabajdi" AFFILIATION="S&amp;D">
(HU) Hr. formand! Den Europæiske Ombudsmand har gjort et fortræffeligt arbejde. Det er også Udvalget for Andragenders holdning, og jeg støtter hans genvalg. En af grundene er, at han har udvist åbenhed i en så følsom sag som nationale mindretal. På dette punkt vil jeg gerne henlede opmærksomheden på, at EU's forhold til nationale mindretal er fuldstændig uafklaret.
<P>
I det mindste nævnes mindretal én gang i Lissabontraktaten, på disse 100 000 sider med EU's acquis. Men forholdet til mindretal er uklart, for hvis man f.eks. vedtager en skadelig sproglov i Slovakiet, er det tegn på, at mindretalsproblemer ikke er en del af Fællesskabets ansvarsområde. På den anden side er nye medlemsstater forpligtede til, når de tiltræder EU, at undertegne og ratificere det europæiske charter for regional- eller mindretalssprog og rammekonventionen til beskyttelse af nationale mindretal. Der er tale om to forskellige budskaber, hvilket gør, at EU taler med to tunger. Dette kræver en afklaring, for 15 % af Europas borgere består af mindretal fra de oprindelige befolkninger eller indvandrede mindretal, hvilket også omfatter 12 mio. romaer.
<P>
Dette er et kolossalt vigtigt og alvorligt problem i Europa. Det ville være ideelt, hvis Ombudsmanden som led i sit fremtidige arbejde - og jeg håber da, at han fortsætter sit arbejde - kan give dette emne meget større opmærksomhed.
<SPEAKER ID="033" NAME="Peter Jahr" AFFILIATION="PPE">
(DE) Hr. formand, mine damer og herrer! Jeg har fire bemærkninger til denne beretning.
<P>
Den første er, at Ombudsmanden er en uundværlig del af et demokratisk EU, og mindst lige så vigtigt en institution, der er tæt på borgerne.
<P>
Min anden bemærkning er, at samarbejdet mellem Udvalget for Andragender og Ombudsmanden efter et par indledende børnesygdomme nu er blevet fremragende.
<P>
For det tredje er Udvalget for Andragender og Ombudsmanden tilsammen, om jeg så må sige, den vigtigste lakmusprøve på et borgervenligt Europa.
<P>
For det fjerde vil jeg som medlem af Udvalget for Andragender fortsat glæde mig til en kritisk dialog med EU's borgere, især nu, hvor den nye traktat er trådt i kraft. EU er til for borgernes skyld, ikke omvendt, og vi skal sammen søge at sikre, at det bliver ved med at være sådan, og at det bliver bedre endnu.
<SPEAKER ID="034" NAME="Metin Kazak" AFFILIATION="ALDE">
(FR) Hr. formand! Først vil jeg lykønske Den Europæiske Ombudsmand med hans rekordstore antal afsluttede undersøgelser i 2008. Jeg er sikker på, at hans nye statut vil sætte ham i stand til at arbejde endnu mere effektivt og reagere hurtigt på borgernes klager, fordi den styrker den gensidige tillid mellem Ombudsmanden og borgerne.
<P>
Ombudsmanden skal prioritere at hindre fejl og forsømmelser. Jeg må med beklagelse sige, at vi ikke har gjort særlig store fremskridt i den retning. Jeg håber dog alligevel, at dette aspekt vil blive styrket med ikrafttrædelsen af chartret om grundlæggende rettigheder og Lissabontraktaten.
<P>
Den anden udfordring bliver at styrke gennemsigtigheden i de europæiske institutioner. Den tredje udfordring i det kommende år bliver at gennemføre informationskampagner for at sikre, at vores borgere er 100 % klar over deres rettigheder.
<P>
Og sidst, men ikke mindst, er det europæiske netværk af ombudsmænd en vigtig platform for samarbejde og udveksling af god praksis blandt de forskellige lande. Bulgarien deltager aktivt i dette netværk. Ikke blot har landet fået den nødvendige erfaring, det har også styrket denne institutions indflydelse i de senere år.
<SPEAKER ID="035" NAME="Heidi Hautala" AFFILIATION="Verts/ALE">
(FI) Hr. formand! Jeg vil især gerne takke Ombudsmanden, Nikiforos Diamandouros, for hans resolutte støtte til Parlamentets bestræbelser på at fremme og styrke gennemsigtighed i beslutningsprocessen, og der er, som vi ved, stadig brug for dette arbejde. Det indebærer visse udfordringer. Kommissær Wallström nævnte en administrativ adfærdskodeks, og jeg vil gerne spørge hende og hr. Diamandouros, om tiden ikke nu er inde til, at den nye Kommission begynder at arbejde, at stille lovforslag, som skal gælde for alle institutioner, og forpligte dem alle til at overholde princippet for god forvaltning. Så vidt jeg ved, har alle medlemsstater indført en sådan lovgivning.
<SPEAKER ID="036" NAME="Angelika Werthmann" AFFILIATION="NI">
(DE) Hr. formand! Som medlem af Udvalget for Andragender er det vigtigt for mig at kunne repræsentere borgernes interesser endnu bedre end nu. Det ville være godt, hvis en bredere offentlighed fik kendskab til muligheden for at lufte deres problemer i Parlamentet. Dette kan især lade sig gøre på grund af Lissabontraktatens ikrafttræden. Under alle omstændigheder ønsker jeg Ombudsmanden held og lykke fremover.
<SPEAKER ID="037" NAME="Georgios Papanikolaou" AFFILIATION="PPE">
(EL) Hr. formand! Tak til fru Paliadeli for hendes betænkning. Den Europæiske Ombudsmand spiller en afgørende rolle, navnlig i disse tider, hvor vi med Lissabontraktaten forsøger at skabe et mere borgervenligt Europa. Derfor er Den Europæiske Ombudsmands rolle afgørende. Jeg synes, at hr. Diamandouros har været effektiv og konsekvent, har arbejdet for at fremme gennemsigtighed og har forholdt sig til de spørgsmål, som manglende gennemsigtighed giver anledning til. Desuden har han arbejdet for at sikre effektive ankemuligheder, både i EU og i medlemsstaterne.
<P>
Generelt er denne tilgang et bevis for et ønske fra de europæiske institutioners side om at tjene borgerne, og borgerne har større tillid til os alle, til alle EU's institutioner, takket være hele denne proces og den indsats, vi skal videreføre.
<P>
Jeg synes, at hr. Diamandouros har gjort et godt stykke arbejde, og at dagens forhandling og hans beretning giver os en meget god grund til at vælge en ny Europæisk Ombudsmand for den næste periode.
<SPEAKER ID="038" NAME="Nikiforos Diamandouros" LANGUAGE="EN">
Hr. formand! Først skal der lyde en meget varm tak til alle medlemmerne af Parlamentet, som er kommet med meget konstruktive og positive bemærkninger til arbejdet som Ombudsmand. Det er jeg dybt taknemmelig for. Jeg vil også takke dem, som er kommet med konstruktive kritiske bemærkninger om Ombudsmandens arbejde. Det er jo netop derfor, jeg er her - for at lære noget af Deres forslag og kritik, så jeg kan fortsætte arbejdet som Ombudsmand og tjene borgerne endnu bedre fremover.
<P>
Ganske kort vil jeg sige, at de bekymringer, som De har givet udtryk for, vedrører behovet for større gennemsigtighed, og hvis jeg genvælges, vil jeg helt klart forsøge at forstærke min indsats for at fremme gennemsigtighed og god forvaltning, som jeg er den primære ansvarlige for i EU.
<P>
Lissabontraktaten giver os mange nye muligheder, og jeg vil bestemt udnytte de muligheder, som traktaten giver mig, bedst muligt, igen for at tjene borgerne endnu bedre, samtidig med at jeg til enhver tid vil samarbejde med Parlamentets Udvalg for Andragender og med dette ærværdige organ.
<P>
Men jeg vil også kort takke kommissær Wallström for hendes arbejde samt for hendes kommentarer og varme ord. Jeg vil gentage og bekræfte, at eftersom Kommissionen tegner sig for 66 % af EU's samlede forvaltning, er det uundgåeligt, at de fleste klager vil blive indgivet mod Kommissionen. Sådan forholder det sig helt klart.
<P>
Og nu til nogle af de spørgsmål, som hr. Botinaru og hr. Czarnecki rejste vedrørende øget samarbejde med de nationale ombudsmænd og især uden for EU's grænser. Her er der to aspekter. Jeg har løbende kontakt med alle ombudsmænd fra kandidatlandene, som jo ligger uden for EU's grænser. Derudover har jeg et meget tæt samarbejde med Europarådets menneskerettighedskommissær, der af denne institution er udpeget til kontaktpunkt for alle ombudsmænd inden for Europarådet.
<P>
Mit eget indtryk er, at jeg, hvis jeg går længere end det, vil komme ind på området med internationale forbindelser, og det er hovedsagelig Kommissionens ansvarsområde, så her forsøger jeg at opretholde en vis ligevægt. Jeg er dog slet ikke i tvivl om, at der er behov for mere samarbejde på alle områder, og det vil jeg også arbejde for at skabe.
<P>
Vedrørende sagsbehandlingstiden, som fru Göncz var inde på, vil jeg blot sige, at vi nu har reduceret denne tid betydeligt, og gennemsnitlig afgøres over 50 % - næsten 55 % - af alle sager nu på under et år eller omkring 12 måneder. Hvis De betænker, at vi skal arbejde på 23 sprog, hvilket kræver store mængder oversættelse, synes jeg ikke, det er overdrevet lang tid. Jeg giver Dem her et gennemsnit, for de enkle sager løses normalt på 3-4 måneder, blot for at undgå misforståelser.
<P>
Jeg vil gerne i fru Harkins fravær takke hende for hendes støtte til min holdning til større gennemsigtighed, selv i vanskelige situationer, hvis jeg må udtrykke det sådan.
<P>
Jeg tager hr. Vlasáks bemærkninger om Ombudsmanden meget seriøst, men lad mig påpege, at Ombudsmanden ikke kun skal bedømmes ud fra antallet af klager eller undersøgelser, som han håndterer. Vi behandler over 11 000 anmodninger om information ud over klagerne hvert år. Jeg rejser overordentlig meget rundt i medlemsstaterne. I min mandatperiode har jeg foretaget over 350 rejser rundt i EU og er kommet ud til mange forskellige kredse og har talt i mange områder.
<P>
De ressourcer, som Ombudsmanden bruger til at tjene borgerne, kan ikke kun vurderes ud fra det antal klager, der behandles, og det vil jeg gerne bede Parlamentet huske på. Jeg er sikker på, at de fleste af Dem ved det, men jeg ville bare lige slå det helt fast.
<P>
Til sidst vil jeg gerne, da det er sidste gang, jeg taler her i forsamlingen under det nuværende mandat, udtrykke min dybfølte tak til alle tolkene for det arbejde, de har gjort for mig i de sidste fem år.
<SPEAKER ID="039" NAME="Chrysoula Paliadeli">
ordfører. - (EL) Hr. formand! Tak til de medlemmer, som er til stede, for deres konstruktive bemærkninger og venlige ord om min betænkning.
<P>
Udvalget for Andragender og jeg selv har haft den meget specielle ære at udarbejde dette udkast til betænkning om årsberetningen fra en af EU's vigtigste institutioner, nemlig Den Europæiske Ombudsmand, og vi kom til den konklusion, at Nikiforos Diamandouros' aktiviteter i 2008 tjente institutionen og de forpligtelser, som den indebærer, konsekvent, seriøst og effektivt.
<P>
Med sin upartiske og objektive holdning over for stærke institutioner og bureaukratiske holdninger har Den Europæiske Ombudsmand styrket sin position, ikke blot fordi han har hjulpet europæiske borgere i sager om fejl og forsømmelighed i forvaltningen, men især fordi han har styrket deres tillid til EU og institutionerne.
<P>
Vi mener, at Ombudsmanden i 2008 har styrket institutionen i henseende til retsregler og med en dyb social bevidsthed, hvorved han har lagt niveauet for de kommende år. Vi er overbevist om, at Den Europæiske Ombudsmands korrekte administration af denne institutions forpligtelser og rettigheder i de kommende år vil fremme en endnu mere effektiv og forsvarlig forvaltning i EU's institutioner og skabe en endnu mere borgervenlig indstilling i de øvrige institutioner. Vi er overbevist om, at dette vil styrke ikke blot Den Europæiske Ombudsmand som institution og indirekte ombudsmandsinstitutionen i medlemsstaterne, men også Europa-Parlamentet, som kontrollerer og vælger ham.
<SPEAKER ID="040" NAME="Formanden">
Forhandlingen er afsluttet.
<P>
Skriftlige erklæringer (forretningsordenens artikel 149)
<SPEAKER ID="041" NAME="Petru Constantin Luhan  " LANGUAGE="RO">
Den Europæiske Ombudsmands beretning om aktiviteterne i 2008 er yderst afbalanceret og omfattende. Jeg vil gerne benytte lejligheden til at lykønske Nikiforos Diamandouros og hans medarbejdere med deres arbejde.
<P>
Frem for alt noterer vi os en stigning i antallet af klager, som Ombudsmanden har registreret i 2008 - 3 406 klager sammenholdt med 3 211 i 2007. Dette tal kan fortolkes positivt, hvis vi opfatter det sådan, at de europæiske borgere udøver deres demokratiske ret til adgang til information, men også negativt, hvis vi ser på klagernes indhold.
<P>
De væsentligste former for klager over fejl og forsømmelser i de undersøgelser, der blev indledt i 2008, var mangel på gennemsigtighed, herunder afslag på anmodning om information, og magtmisbrug. Jeg finder det alarmerende, at 36 % af undersøgelserne er baseret på klager vedrørende manglende gennemsigtighed i de europæiske institutioner, da europæisk forvaltning er et nøgleelement i opbygningen af borgernes tillid som led i det europæiske projekt. Jeg mener også, at vi skal gøre vores bedste for at gøre beslutningstagningen og forvaltningen mere gennemsigtig i vores institutioner.
<SPEAKER ID="042" NAME="Andreas Mölzer  " LANGUAGE="DE">
EU er en jungle - ikke kun i henseende til støtte, men også i relation til EU's kompetenceområder, beslutningsprocesser og endog tilstedeværelse på internettet. Kort sagt er EU stadig en gåde indpakket i mystik for den almindelige borger. Dette område kunne have været håndteret i Lissabontraktaten. Den kunne have sikret større gennemsigtighed, den kunne have sikret et Europa bestående af de mange forskellige kulturer og de historiske nationalstater i et ligeværdigt partnerskab, forskellige, føderale eller andet alt efter deres interne struktur, men samlet og stærkt udadtil for at repræsentere europæiske interesser. Der ser imidlertid ikke ud til at være særlig stor interesse for gennemsigtighed. Rådets beslutninger og udnævnelsen af Kommissionens formand sker f.eks. bag lukkede døre. En fælles tilstedeværelse på internettet kræver konsekvent brug af EU's arbejdssprog - tysk, engelsk og fransk - således at man kan nå ud til så mange EU-borgere som muligt. Dette bør det nuværende formandskab for Rådet gøre sig klart. Oprettelsen af Den Europæiske Ombudsmand og dennes arbejde er et skridt i den rigtige retning, men der er behov for en større indsats, hvis vi ønsker at indsnævre kløften mellem EU og borgerne. Det vigtigste skridt ville være at afholde folkeafstemninger om spørgsmål, der viser vejen frem, og så respektere resultaterne af disse folkeafstemninger. Beneš-dekreterne kan under ingen omstændigheder legitimere uretfærdighed. Selv en ombudsmand er en begrænset hjælp for andenrangsborgere.
<SPEAKER ID="043" NAME="Krisztina Morvai  " LANGUAGE="HU">
Den Europæiske Ombudsmands beretning afspejler ikke de erfaringer, som jeg har gjort som menneskerettighedsadvokat i Ungarn. Der står ikke noget om, at politiet i 2006 på regeringens foranledning sårede og fængslede flere hundrede fredelige fodgængere og demonstranter, som var samlet for at mindes en særlig begivenhed, og efterfølgende sendte dem igennem en skueproces. EU har forholdt sig tavs. Der står heller ikke noget om, at politiet siden da regelmæssigt og uden lovhjemmel har kontrolleret papirerne hos dem, som ønsker forandring, samtidig med at de har optaget dem på video, uden lovhjemmel chikaneret dem og ofte udsat dem for vilkårlige anholdelser.
<P>
Det er også "takket" være EU's skandaløse passivitet, at 16 oppositionsaktivister i øjeblikket har siddet varetægtsfængslet i månedsvis mistænkt for en "terrorhandling". Deres "hovedforbrydelse" er, at de har oprettet en bevægelse, som skal afsløre korruption i regeringen. Den måde, som deres hjem er blevet undersøgt og deres ejendele beslaglagt på, er sammen med den konstante, skamløse overtrædelse af deres rettigheder som varetægtsfængslede fuldstændig i strid med de europæiske menneskerettighedsnormer.
<P>
Der er f.eks. blevet foretaget vilkårlige, intimiderende husransagninger af et stort antal maskerede kommandosoldater uden nogen autoriseret tillidsperson eller nogen anden form for garanti. Computere er blevet konfiskeret med fuldstændig tilsidesættelse af juridiske retningslinjer og uden nogen form for ekspertregistrering af de data, der oplagres i øjeblikket, hvilket giver myndighederne mulighed for at forfalske beviser og gøre regnskabet op med deres politiske modstandere. Vi forventer en beslutsom indgriben fra EU. Jeg stemte imod.
<SPEAKER ID="044" NAME="Siiri Oviir  " LANGUAGE="ET">
I artikel 41 i chartret om grundlæggende rettigheder fastslås det, at "Enhver har ret til at få sin sag behandlet uvildigt, retfærdigt og inden for en rimelig frist af Unionens institutioner og organer." Efter at have læst Den Europæiske Ombudsmands beretning om sine aktiviteter i 2008 er vi desværre stadig nødt til at erkende, at den hyppigste form for fejl og forsømmelser i EU's institutioner i henhold til klagerne er manglende gennemsigtighed (36 % af alle undersøgelser).
<P>
For mig er det meget foruroligende, at Europa-Parlamentet godkendte Ombudsmandens administrative adfærdskodeks i 2001 i en initiativbetænkning, men at de øvrige EU-institutioner ikke har fulgt Parlamentets anmodninger.
<P>
Jeg støtter ordførerens forslag om, at fejl og forsømmelser fremover skal fortolkes bredere, således at de ud over ulovlige forvaltningsakter og brud på bindende normer og principper også kommer til at omfatte hændelser, hvor forvaltningsinstitutioner har handlet forsømmeligt eller uigennemsigtigt eller har overtrådt principperne for god forvaltning. Jeg opfordrer også personligt EU-institutionerne og den kommende Ombudsmand til at øge gennemsigtigheden i EU's evalueringsprocesser og forvaltningsstrukturer, bl.a. ved at udarbejde en kodeks, der skal anvendes i praksis, for at mindske fejl og forsømmelser i EU.
<SPEAKER ID="999" NAME="Jarosław Leszek Wałęsa  " LANGUAGE="PL">
Først vil jeg takke ordføreren, fru Paliadeli, for en meget omfattende og klar betænkning, og Ombudsmanden og hans medarbejdere for deres utrættelige indsats for at eliminere fejl og forsømmelser i forvaltningen og hæve kvaliteten af forvaltningen i EU. Den Europæiske Ombudsmand spiller en vigtig rolle, fordi han handler i overensstemmelse med princippet om, at "beslutningerne tages så åbent som muligt og så tæt på borgerne som muligt". Det glæder mig at læse hans beretning, som viser, at Ombudsmanden fortsat udøver sine beføjelser på en aktiv, afbalanceret måde i sin håndtering af klager, samtidig med at han opretholder konstruktive forbindelser med EU's institutioner. Jeg ser dog med bekymring på det forhold, at antallet af klager steg i forhold til i 2007. Heldigvis er stigningen kun 6 %, men det bør tjene som advarsel for vores institutioner. Forvaltningen bør tage ved lære af dette forhold og undgå fejl og ukorrekte handlinger fremover ved at anvende henstillingerne i betænkningen. Jeg tilslutter mig ordførerens opfordring til EU's institutioner og myndigheder om at bringe deres praksis i overensstemmelse med bestemmelserne i den administrative adfærdskodeks. Der er gået otte år, siden Europa-Parlamentet vedtog beslutningen om at godkende kodeksen. Det er meget længe. Tilpasning af bestemmelserne i kodeksen vil skabe mulighed for et bredere samarbejde og synergi, så vi på den mest effektive måde kan opfylde borgernes behov.
