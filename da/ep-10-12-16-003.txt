<CHAPTER ID="003">
Schweiz' deltagelse i programmet "Aktive unge" og i handlingsprogrammet for livslang læring (forhandling) 
<SPEAKER ID="047" NAME="Formanden">
Næste punkt på dagsordenen er henstilling af fru Pack for Kultur- og Uddannelsesudvalget om udkast til Rådets afgørelse om indgåelse af aftalen mellem Den Europæiske Union og Det Schweiziske Forbund om vilkår og betingelser for Det Schweiziske Forbunds deltagelse i programmet "Aktive unge" og i handlingsprogrammet for livslang læring (2007-2013) (12818/2010 - C7-0277/2010 - 2010/0231(NLE)).
<SPEAKER ID="048" NAME="Doris Pack" LANGUAGE="DE">
Hr. formand! Jeg er meget glad for, at vi har lejlighed til at gennemføre denne forhandling i dag, fordi jeg kan huske, at vi begge altid samarbejdede med Schweiz i Europarådet og derfor begge er klar over, hvor vigtigt det er for Schweiz at deltage i disse programmer. I 2006 var vi her i Parlamentet, inden disse programmer blev forlænget, naturligvis klar over, at vi ikke eksisterer isoleret, men at vi bør forsøge at inddrage alle. Selv om Schweiz ikke er en del af Det Europæiske Økonomiske Samarbejdsområde, var det interesseret i at deltage inden for uddannelse. Som alle andre var jeg meget glad for denne udvikling. I 2004 deltog jeg i en delegation, der besøgte det schweiziske parlaments uddannelsesudvalg. Vi drøftede de relevante spørgsmål i detaljer f.eks. mobilitet og samarbejde mellem skoler og universiteter. Det stod klart for mig dengang, at dette forslag ville komme på et tidspunkt, og jeg glæder mig nu over det.
<P>
Ved udformningen af disse programmer tænkte vi ikke blot på vores egne interesser, men også på alle nabolandenes interesser, herunder landene på det vestlige Balkan og Schweiz, beliggende i midten. Derfor har vi gjort gode fremskridt i dag. Med hensyn til den tidligere debat kan jeg nu fortælle, at Schweiz også agter at fremsætte en anmodning om deltagelse i kulturprogrammet. Det er også interesseret i at deltage i kulturarvsmærkningsordningen, noget det kun kan, hvis det deltager i dette program.
<P>
Hvad er det, vi skal gøre i dag? Vi kan sige "ja" eller "nej". Ingen af os ville drømme om at sige "nej", fordi vi altid er gået ind for at få Schweiz med. Jeg skal tilføje, at jeg med "med" mener, at det også vil betale sin andel. Ifølge artikel 218 har vi kun mulighed for at sige "ja" eller "nej", og vi vil naturligvis sige klart ja til dette.
<P>
Hvad er nøglepunkterne i denne aftale med Schweiz? Betingelserne, reglerne og procedurerne for projekter og initiativer, der har schweizisk deltagelse, vil naturligvis være de samme som for deltagere fra medlemsstaterne og de projekter, de foreslår. Ligesom vi alle har gjort det i vores respektive lande, skal Schweiz oprette et nationalt kontor, der skal koordinere gennemførelsen af programmerne på nationalt plan, og betaler et årligt bidrag til hvert program. I 2011 beløb dette sig til 1,7 mio. EUR til programmet "Aktive unge" og 14,2 mio. til handlingsprogrammet for livslang læring. Schweiz iagttager EU-bestemmelserne om finanskontrol og revision, herunder kontrolforanstaltninger ved EU-organer og de schweiziske myndigheder. Aftalen vil gælde, indtil en af parterne trækker sig ud. Jeg tror dog ikke, at nogen vil deltage i et program som dette med den hensigt nogensinde at trække sig ud igen. Det er i den yngre schweiziske generations interesse, og naturligvis i de unges interesse i landene omkring Schweiz, der ønsker at deltage i skoleudvekslinger med Schweiz som en del af Comenius-Regio-programmet eller i individuelle partnerskaber samt i Erasmus-programmet.
<P>
Repræsentanter for de schweiziske myndigheder vil naturligvis kunne deltage i vores udvalgsmøder i spørgsmål, der vedrører deres land. Lad mig sige en ting her. Vi er ivrige efter, at Schweiz skal tage skridtet fuldt ud. Det har udtrykt interesse for en sådan ordning i lang tid. Det er vores håb, at den europæiske bevidsthed i Schweiz vil blive styrket, når den yngre generation har mulighed for at interagere med andre unge europæere. Måske vil dette betyde, at fremtidige folkeafstemninger vil få et andet resultat end tidligere. Vi sætter vores lid til den yngre generation og til disse to fremragende programmer. Jeg har tillid til, at kulturprogrammet vil blive tilføjet om ca. tre år.
<SPEAKER ID="049" NAME="Androulla Vassiliou" LANGUAGE="EN">
Hr. formand! Ifølge traktaten om Den Europæiske Unions funktionsmåde skal aftalen mellem EU og Det Schweiziske Forbund godkendes af Parlamentet, inden aftalen kan træde i kraft.
<P>
Jeg vil gerne takke Kultur- og Uddannelsesudvalget, særlig dets formand, Doris Pack, for dets konstruktive tilgang til aftalen.
<P>
Da Schweiz har afslået at tilslutte sig Det Europæiske Økonomiske Samarbejdsområde, har ingen aftale indtil nu tilladt direkte eller indirekte samarbejde inden for uddannelse mellem EU og Schweiz.
<P>
Schweiz har dog længe vist interesse for vores uddannelses- og ungdomsprogrammer. Det har endog udviklet en national støtteordning for at fremme partnerskaber med de organisationer i EU-medlemsstaterne, der er aktive inden for disse programmer. Schweiz har deltaget i Bologna-processen og oprettelsen af det europæiske område for videregående uddannelse.
<P>
Schweiz har også nøje fulgt debatten om uddannelsespolitikker i EU, skønt fra sidelinjen. Schweiz vil blive det første land, der deltager i vores programmer, som hverken er en EU-medlemsstat eller medlem af Det Europæiske Økonomiske Samarbejdsområde, og som heller ikke er en aktuel eller potentiel EU-kandidat.
<P>
Kommissionen glæder sig over Schweiz' deltagelse i de to programmer. Aftalen vil gøre det muligt for schweiziske uddannelses- og ungdomsorganisationer samt for individuelle studerende, lærere og unge at deltage i EU's program "Aktive unge" eller programmet for livslang læring på helt lige fod med EU-borgerne. De projekter og initiativer, der fremsendes af deltagere fra Schweiz, er underkastet samme vilkår, regler og procedurer som projekter fra medlemsstaterne.
<P>
Schweiz har oprettet et nationalt kontor, der skal koordinere gennemførelsen af programmerne på nationalt plan. Det betaler et årligt bidrag til hvert program og deltager som observatører i møder i programudvalget, når dette behandler spørgsmål af interesse for Schweiz.
<P>
Tak til mine kolleger for det gode stykke arbejde, de har udført vedrørende denne sag.
<SPEAKER ID="050" NAME="Marco Scurria" LANGUAGE="IT">
Hr. formand, mine damer og herrer! Ud over Kommissionen vil jeg helt sikkert også gerne takke formanden for Kultur- og Uddannelsesudvalget, fru Pack, for det arbejde og den omhu, hun har lagt i dette dossier.
<P>
Det, vi taler om i dag, er vigtigt, fordi det er et instrument som "Aktive unge", der bidrager til udbredelse af idéer, nærhed og venskab blandt landene i EU, men også og først og fremmest blandt dem, der ikke er en del af EU, som f.eks. Schweiz og andre lande.
<P>
Det er vores flerårige programmers store rigdom, at de via aktioner såsom "Aktive unge", "Erasmus", "Erasmus Mundus", "Livslang læring", "Media", "Media Mundus" og mange andre tillader, at der skabes forbindelser mellem landene i EU og tredjelande.
<P>
Via disse programmer har vi nemlig bragt EU til live og givet mange borgere - hovedsageligt unge - mulighed for at mødes, udveksle erfaringer og lære andre at kende og blive kendte selv. Vi har givet lærere og arbejdstagere generelt muligheden for at forbedre deres faglige kvalifikationer, og vi har givet direktører, producenter og foreninger i forskellige lande chancen for at udføre deres arbejde bedre.
<P>
Disse programmer er således vigtige, og vi var en lille smule foruroligede, da vi ikke så dem i Kommissionens arbejdsprogram for det kommende år. Derfor godkender vi i dag et vigtigt skridt, der giver EU mulighed for at vokse, styrke statsborgerskabet på vores kontinent og - da vi lidt tidligere talte om det europæiske kulturarvsmærke - er det et skridt, som bidrager til at skabe vores europæiske identitet.
<SPEAKER ID="051" NAME="Joanna Senyszyn">
for S&D-Gruppen. - (PL) Hr. formand! På vegne af Gruppen for Det Progressive Forbund af Socialdemokrater i Europa-Parlamentet tilslutter jeg mig ordførerens udkast til betænkning om godkendelse af Det Schweiziske Forbunds deltagelse i "Aktive unge"programmet og i handlingsprogrammet for livslang læring. Aftalen er blevet godt forhandlet, og den beskytter EU's interesser, og retsgrundlaget for europæiske programmer på områder i forbindelse med uddannelse og ungdom åbner mulighed for schweizisk deltagelse. De principper, der ligger til grund for denne deltagelse, er blevet detaljeret beskrevet, hvilket sikrer, at programmerne gennemføres ordentligt og retfærdigt. Schweiz er ivrig efter at samarbejde med EU inden for uddannelse og ungdom, så vores aftale er selvindlysende.
<P>
Vi er meget glade for, at EU's uddannelsesprogrammer er så attraktive og effektive, at andre lande tilslutter sig dem. Kommissionens seneste forskning viser, at programmet "Aktive unge" forbedrer unges sproglige færdigheder og deres chancer på arbejdsmarkedet. Mulighederne for voksenuddannelse udnyttes dog fortsat ikke fuldt ud, selv om der er et enormt potentiale på dette område.
<SPEAKER ID="052" NAME="Hannu Takkula" LANGUAGE="FI">
Hr. formand! Indledningsvis vil jeg gerne takke vores udvalgs fremragende formand, Doris Pack, som også har udarbejdet denne betænkning. Jeg må sige, at dette forslag var i gode hænder hos Doris Pack. Som det vil være kommissæren bekendt, har fru Pack stor faglig erfaring og ekspertise inden for netop programmer for livslang læring og ungdom. Da forberedelserne vedrørende dette spørgsmål gik i gang, var det en fornøjelse at se, hvor godt dette fungerede. Det er fremragende, at unge i Schweiz også kan få del i de succeshistorier, vi har skabt i EU.
<P>
Det er helt rigtigt, at selv dem, der ser kritisk på EU, eller som endog er imod den, alligevel er helt enige i, at EU rent faktisk har succeshistorier såsom programmerne vedrørende livslang læring, ungdom og kultur. Dette er et af de bedste aspekter af EU, og et, som vi bør gøre meget for at sikre forbliver synligt.
<P>
Det er på grund af EU og disse programmer, at vi har været i stand til at tilskynde unge europæere til at følge uddannelsesvejen for at øge deres personlige kapital. Det har dog også øget landenes kapital.
<P>
I denne forbindelse er det meget vigtigt, at Schweiz ikke på nogen måde udelukkes fra denne samarbejdsordning, selv om det ikke er medlem af EU eller EØS. I stedet bør unge i Schweiz gives mulighed for at deltage i de programmer, og udviklingen bør derfor foregå på et gensidigt grundlag. Jeg mener, at det vil fremme merværdi i alle henseender.
<P>
Til slut vil jeg gerne takke ordføreren. Jeg håber, at dette program vil blive en succeshistorie for Schweiz også, som det har været for os, borgerne i EU's medlemsstater.
<SPEAKER ID="053" NAME="Marek Henryk Migalski" LANGUAGE="PL">
Hr. formand, fru kommissær! Denne betænkning blev vedtaget enstemmigt i Kultur- og Uddannelsesudvalget, hvor alle erkendte, at det var en god idé. Det er virkelig en god idé, som bør være helt ukontroversiel, da den eksemplificerer de værdier, vi drøfter. Det kan meget vel være en af de betænkninger, som plenarforsamlingen kan give sin enstemmige støtte, selv om Schweiz befinder sig i en unik situation, som kommissæren sagde. Det er et meget interessant land, som er meget specielt i politisk henseende, og som indgår i mange interessante samarbejdsformer med Europa, mens det ikke er part i mange europæiske aftaler, og netop derfor er det værd at etablere forbindelser med dette land via ukontroversielle og generelt accepterede programmer af denne art.
<SPEAKER ID="054" NAME="Jaroslav Paška" LANGUAGE="SK">
Hr. formand! Selv om Schweiz endnu ikke har besluttet at blive en medlemsstat i EU, har det længe udvist seriøs interesse for et bredt samarbejde med EU på området uddannelse og erhvervsuddannelse for unge. Med indførelsen af programmet "Aktive unge" og handlingsprogrammet for livslang læring i 2006, blev der indført et retsgrundlag for samarbejde mellem Schweiz og EU på dette område.
<P>
Kommissionen har i overensstemmelse med Det Europæiske Råds henstilling efter forhandlinger med de schweiziske modparter udarbejdet en aftale, der gør det muligt for os at udvikle et effektivt samarbejde med vores schweiziske venner på området uddannelse og erhvervsuddannelse af unge og inden for livslang læring. Aftalen er korrekt, afbalanceret og giver udtryk for begge underskrivernes interesse i at udvide det gensidige samarbejde og støtte udvekslingen af viden og ekspertise for at forbedre kvaliteten af uddannelsesprocessen.
<P>
Efter min mening er denne aftale mellem EU og Schweiz derfor et skridt i den rigtige retning.
<SPEAKER ID="055" NAME="Justas Vincas Paleckis" AFFILIATION="S&amp;D">
(LT) Hr. formand! Jeg vil gerne lykønske ordføreren, fru Pack, og jeg er helt enig i hendes henstillinger om programmet "Aktive unge" og handlingsprogrammet for livslang læring og Schweiz' deltagelse i disse. Jeg vil gerne sige, at Schweiz ikke blot er et smukt og ordentligt land. Det er af stor interesse for EU på grund af dets direkte demokrati, forbundet af kantoner. På den anden side må EU også være af interesse for Schweiz, for Schweiz er helt omgivet af EU-medlemsstater. Endelig vender Schweiz sin opmærksomhed mod EU. Jeg mener, at det, når engang dette program er blevet vedtaget, vil være muligt at gøre dette endnu bedre. Schweiz vil komme endnu tættere på EU, og EU vil forstå Schweiz bedre, og som vores kollega, Doris Pack, nævnte, kan vi forvente bedre resultater ved folkeafstemninger.
<SPEAKER ID="056" NAME="Liam Aylward" AFFILIATION="ALDE">
(EN) Hr. formand! Jeg glæder mig over tiltagene for at øge Schweiz' samarbejde med EU inden for uddannelse, erhvervsuddannelse og ungdom. Programmet "Aktive unge" er et meget vigtigt program for unge europæiske borgere. Det er et program, der skal fremhæves mere, og dets mål skal realiseres, navnlig med hensyn til Den Europæiske Volontørtjenestes aktiviteter under programmet "Aktive unge".
<P>
Da det næste år er det europæiske frivillighedsår, er det særlig vigtigt, at Den Europæiske Volontørtjeneste - der støtter unges deltagelse i frivilligt arbejde og sigter mod at udvikle solidaritet og fremme aktivt borgerskab blandt unge - styrkes.
<P>
I Irland tilbyder frivillige i sportsorganisationer på græsrodsniveau sports- og ledermuligheder til tusindvis af unge. Disse organisationer tilskynder til aktivt borgerskab blandt unge, samtidig med at sundhed, kondition og en aktiv livsstil fremmes. Programmet og dets frivillige foranstaltninger bør styrkes, og der bør smedes stærke forbindelser til Schweiz i denne henseende.
<P>
Der er mange muligheder under programmet "Aktive unge", og eventuelle foranstaltninger for at øge dets mål og fremme og støtte unge i EU bør opretholdes og fremmes kraftigt.
<SPEAKER ID="057" NAME="Vilija Blinkevičiūt" AFFILIATION="S&amp;D">
(LT) Hr. formand! Jeg vil gerne takke ordføreren for hendes arbejde og sige, at jeg virkelig støtter henstillingen om, at Europa-Parlamentet skal godkende Rådets afgørelse om Schweiz' deltagelse i programmet "Aktive unge" og handlingsprogrammet for livslang læring, fordi Kommissionens aftale med de schweiziske myndigheder opfylder alle vilkår, regler og procedurer. Desuden vil det schweiziske nationale kontor koordinere gennemførelsen af programmerne på nationalt plan og betale et årligt bidrag til hvert program. Denne bilaterale aftale er meget vigtig både for Schweiz selv og for EU, fordi unge fra Schweiz vil kunne drage fordel af forskellige muligheder i programmet "Aktive unge" og omvendt. EU's unge borgere vil kunne deltage i alle projekter sammen med schweiziske unge. Jeg glæder mig derfor over, at Schweiz, selv om det ikke er en del af Det Europæiske Økonomiske Samarbejdsområde og ikke er en EU-medlemsstat, alligevel samarbejder tæt med EU på områderne uddannelse, erhvervsuddannelse og ungdomsanliggender.
<SPEAKER ID="058" NAME="Seán Kelly" AFFILIATION="PPE">
(EN) Hr. formand! Lige siden jeg blev medlem af Parlamentet, har jeg spurgt mig selv, hvorfor Schweiz og Norge ikke har tilsluttet sig EU, og jeg tænker på, om det er, fordi de vil have det bedste af begge verdener. Fordelene ved at være i EU uden forpligtelserne. I dag tvivler jeg dog lidt. Kommissæren nævnte, at de skulle betale. Naturligvis skal de betale, men normalt betaler ikke medlemmer mere en medlemmer af klubber.
<P>
Jeg vil dog bøje mig for Doris Packs større visdom og erfaring, når hun siger, at dette kunne være vejen frem. Det kan bidrage til at skabe større europæisk bevidsthed blandt borgerne i Schweiz, og de vil måske en dag tilslutte sig EU. Hvis det sker, hvilket jeg håber, tror jeg, at hele æren skal gå til kommissæren og Doris Pack for deres oplyste tilgang. I denne tid med velvilje er jeg parat til at acceptere forslagene.
<SPEAKER ID="059" NAME="Alajos Mészáros" AFFILIATION="PPE">
(HU) Hr. formand, fru kommissær! Den europæiske ungdom er en generation, der har fået det privilegium at vokse op på et fredeligt kontinent næsten fri for grænser, som er kendetegnet ved mobilitet og flersprogethed, og som også medfører en lang række kulturelle og økonomiske muligheder. For at sikre, at flere og flere unge engagerer sig i aktivt borgerskab, må vi indføre stabile støtteordninger på det ungdomspolitiske område. Det er rigtigt, at Schweiz ikke er medlem af Det Europæiske Økonomiske Samarbejdsområde, men det samarbejder med EU, og det gør det ikke blot inden for uddannelse, erhvervsuddannelse og ungdom. Siden 2008 har Schweiz deltaget i og finansieret adskillige projekter, der sigter mod at nedbringe økonomiske og sociale forskelle i et udvidet Europa. Schweiz har givet udtryk for solidaritet med og forpligtelse til udvidelse af EU og sigter mod at etablere faste økonomiske og politiske forbindelser med de nye medlemsstater. Jeg er enig i aftalens nøglepunkter om Schweiz' deltagelse i programmet, som skulle gøre det til en ligestillet partner ...
<P>
(Formanden afbrød taleren)
<SPEAKER ID="060" NAME="Silvia Costa" AFFILIATION="S&amp;D">
(IT) Hr. formand, mine damer og herrer! Hvis dette program vedtages i dag, er det takket være fru Packs beslutsomhed og kommissær Vassilious vilje.
<P>
Som italiensk-schweizisk statsborger er jeg glad for, at Schweiz er det første land uden for EU, der deltager i EU-uddannelsesprogrammer for unge både inden for videregående uddannelse og inden for livslang læring. Lad os huske på, at selv om Schweiz ikke er en del af EU, har det ydet et stort bidrag til opbygning af de værdier og frihedsrettigheder, der er det europæiske kontinents fælles arv.
<P>
Det er et tegn på den succes, som programmer som "Aktive unge" har haft, at Schweiz anmoder om, at mobiliteten i de europæiske programmer udvides til at omfatte landets unge, og det er derfor af stor betydning, at Schweiz ikke blot anmoder om et større økonomisk område, men også om et større uddannelsesområde. Jeg mener, at det vil være meget interessant for unge i EU og Schweiz at komme til at lære hinanden bedre, og jeg er sikker på, at dette vil skabe et grundlag, som også vil påvirke EU's fremtid.
<SPEAKER ID="061" NAME="Andreas Mölzer" AFFILIATION="NI">
(DE) Hr. formand! Forståeligt nok ønsker Schweiz, der yder en del af den finansielle støtte til programmet "Aktive unge" og handlingsprogrammet for livslang læring, nu at deltage i disse programmer. Men når det gælder læring, kunne det også være dejligt, hvis EU ville lære af Schweiz i forbindelse med direkte demokrati. Når den schweiziske befolkning beslutter, at der ikke skal rejses minareter, så accepteres denne beslutning. Det samme gælder det nye initiativ om udvisning af udenlandske kriminelle. De schweiziske myndigheder er klar over, at nå befolkningen siger "nej", så mener den "nej", så de fortsætter ikke blot med at holde folkeafstemninger, indtil de får det resultat, de ønsker, sådan som det er sket i EU med hensyn til f.eks. Irland.
<P>
Faktum er, at den oprindelige afvisning af forfatningstraktaten for Europa dengang kan have gjort det lettere for nogle schweizere at stemme for Schengen- og Dublin-aftalerne. De finder det måske lettere at indgå i en alliance med en løs føderation af stater end med et centraliseret EU. Dette er noget, der ikke kan skjules af de stemmer, der i øjeblikket høres i Schweiz, som opfordrer til medlemskab af EU. Ikke alt i EU-haven er rosenrødt. Centralistiske tendenser er voksende, og udviklingen går ubønhørligt i retning af en overførselsunion.
<P>
(Formanden afbrød taleren)
<SPEAKER ID="062" NAME="Piotr Borys" AFFILIATION="PPE">
(PL) Hr. formand! Jeg vil gerne rette en varm tak til fru Pack og kommissæren for dette initiativ. Jeg mener, at Schweiz, der ligger som en enklave omgivet til alle sider af EU-medlemsstater, rent faktisk er nødt til at være åben over for programmerne. Jeg tror ikke, at de unge er klar over, at da de endnu ikke er en del af EU, så kan de ikke drage fordel af dette overnationale europæiske program, der er en fremragende måde at integrere unge på og udveksle bedste praksis, og som virkelig sikrer, at samarbejde og livslang læring kan være egentlig europæisk.
<P>
Jeg vil også gerne og vigtigst af alt takke for den omstændighed, at vi i dag vil kunne overføre en model for europæiske programmer til et land, der ikke er en EU-medlemsstat. I den samme ånd af accept og invitation vil jeg også gerne opfordre fru Pack og måske kommissæren til at udvide tilsvarende ordninger til at andre lande, der måtte ønske det. Jeg tænker her hovedsageligt på Østpartnerskabet og også på Balkanlandene eller med andre ord de lande, der endnu ikke formelt er EU-medlemsstater.
<SPEAKER ID="063" NAME="Hella Ranner" AFFILIATION="PPE">
(DE) Hr. formand! Som alle andre her har jeg den fornemmelse, at Schweiz kan komme stadig tættere på Europa på denne måde og i sidste ende og forhåbentlig snart blive fuldgyldigt medlem af EU, noget der helt sikkert bør hilses yderst velkomment. Vi bør opmuntres af denne lille hvide plet midt på Europakortet.
<P>
Ifølge vores skøn vil programmet "Aktive unge" nå ud til omkring en million mennesker. Det vigtigste mål er, at ungdomsorganisationerne skal tage del. Dette er et signal til den kommende generation om, at den aktive deltagelse er meget velkommen. Jeg vil også gerne give udtryk for, hvor meget jeg sætter pris på fru Packs arbejde.
<P>
Vi skal nå ud fra EU til andre lande, i dette tilfælde Schweiz, og dette er den eneste måde, hvorpå vi kan opnå succes. Det vil sandsynligvis ikke være nok i en tid som denne blot at vente på, at Schweiz skal bede om at blive medlem af EU. Derudover må vi ikke glemme, at finansiel støtte til navnlig Kultur- og Uddannelsesudvalget giver os grund til at håbe, at Schweiz også inden længe vil deltage i andre programmer.
<SPEAKER ID="064" NAME="Androulla Vassiliou" LANGUAGE="EN">
Hr. formand! Jeg vil gerne takke alle for at have budt dette initiativ varmt velkomment. Jeg var glad for at kunne underskrive denne aftale mellem EU og Det Schweiziske Forbund som min første handling som kommissær for uddannelse, kultur og ungdom. Jeg glæder mig over denne udvikling, og jeg ville ønske, at Schweiz også kunne tilslutte sig kulturprogrammet, hvilket det ikke kan af interne forfatningsmæssige årsager.
<P>
Som mange talere har understreget, hilser vi etableringen af tættere forbindelser mellem unge i Schweiz og unge i EU's medlemsstater velkommen. Vi ser det som en måde til at bane vejen for større støtte til det europæiske projekt i Schweiz, som vi håber, vil ændre mening i fremtiden og beslutte at tilslutte sig os i EU.
<P>
Jeg har også noteret mig, at nogle medlemmer har opfordret til, at andre ikke medlemmer af EU kan tilslutte sig dette program, noget vi naturligvis vil slå til lyd for. Mange tak for Deres støtte.
<SPEAKER ID="065" NAME="Doris Pack" LANGUAGE="DE">
Hr. formand! Jeg er meget glad for at se, at nogle af mine kolleger fra euroskeptikernes side har stemt for dette forslag og er enige i, at det er dejligt, at Schweiz vil tilslutte sig dette program, og at der vil være større europæisk samarbejde om uddannelse. Dette vil åbne horisonter, måske også for medlemsstaterne selv, men helt sikker for den yngre generation i Schweiz. Vi glæder os over dette.
<P>
Hr. Mölzer er her ikke længere, men jeg bemærkede, at han ikke nævnte, at Schweiz ikke holdt en folkeafstemning om dette samarbejde. Det er bemærkelsesværdigt, at Schweiz besluttede ikke at tage et sådant skridt på især dette område. Under alle omstændigheder kan man være sikre på, at den yngre generation har ventet længe på en mulighed for sådan et samarbejde. Hr. Mölzer bemærkede tydeligvis ikke, at der ikke blev afholdt en folkeafstemning på dette område. Befolkningen behøver ikke at blive hørt om hvert eneste spørgsmål. Gode ting, såsom tiltrædelse af EU, vil være selvindlysende. Jeg håber, at den yngre generation vil drage fordel af det frugtbare samarbejde i disse uddannelses- og ungdomsprogrammer, og at de vil blive egentlige europæere, som på et tidspunkt vil sige "nu er tiden inde til, at vi skal tiltræde EU og sammen med resten af Europa tage del i alle andre politiske områder. Vi er et enkelt kontinent, og vi bør også være enige i disse spørgsmål". Jeg er sikker på, at disse uddannelsesprogrammer vil spille en vigtig rolle i at øge den europæiske bevidsthed blandt befolkningen i Schweiz.
<SPEAKER ID="066" NAME="Formanden">
Tak fru Pack, jeg vil gerne takke Dem ikke blot for denne betænkning, men også for Deres hårde arbejde og Deres entusiasme og også for, at De var i Madrid her i weekenden for at slå til lyd for LUX-prisen. Jeg vil ikke kunne være til stede den 17., selv om jeg rigtig gerne ville have været der. Den 18. og den 19. vil jeg kunne deltage i møderne. Tak. Sandheden er, at Parlamentet har brug for mennesker som fru Pack for at nå den effektivitet, vi alle har brug for.
<P>
(Bifald)
<P>
Forhandlingen er afsluttet.
<P>
Afstemningen finder sted i dag kl. 12.00.
<P>
Skriftlige erklæringer (artikel 149)
<SPEAKER ID="999" NAME="Iosif Matula" LANGUAGE="RO">
Jeg finder det opmuntrende, at Schweiz ønsker at deltage i EU's uddannelses- og ungdomsprogrammer, navnlig da dette land endnu ikke er medlem af EU eller af Det Europæiske Økonomiske Samarbejdsområde. Deltagelsen i EU-programmer er også vigtig ud fra det perspektiv, at vi indtil nu ikke har haft en direkte kulturel og uddannelsesmæssig aftale. Schweiz' deltagelse i Bolognaprocessen og oprettelsen af det europæiske område for videregående uddannelse sikrer dog, at vi sammen kan skabe betingelserne for at nå målene i 2020-strategien, idet der i løbet af processen etableres en stærk forbindelse mellem medlemsstaterne og tredjelande. Møder mellem unge, udvekslinger af erfaringer mellem lærere og forskere og øgede muligheder for livslang læring vil hjælpe os til at skabe en fælles europæisk identitet. Jeg vil dog gerne understrege, at vi også må overveje at inddrage andre lande, der grænser op til EU, i vores programmer, fordi uddannelse og kultur ikke bør stoppe ved vores grænser. Dette vil gøre det muligt for os at genopbygge det europæiske kontinent og tilskynde unge til at deltage aktivt i udformningen af vores fælles fremtid.
<SPEAKER ID="067" NAME="Mario Mauro" LANGUAGE="IT">
Som et land, der har valgt ikke at være en del af EU, kan dets deltagelse i programmet "Aktive unge" og i handlingsprogrammet for livslang læring ikke udelukkes på forhånd, men bør evalueres nøje. Jeg støtter derfor den aftale, der er indgået mellem Kommissionen og den schweiziske regering, så jeg stemmer for fru Packs betænkning. Det er rigtigt at udstrække programmernes fordele til at omfatte Schweiz, men det er også rigtigt at beskytte alle EU's finansielle og øvrige interesser.
<SPEAKER ID="068" NAME="Joanna Katarzyna Skrzydlewska" LANGUAGE="PL">
Formålet med handlingsprogrammet for livslang læring, der indgår i syvende rammeprogram, er at udvikle forskellige former for læring i løbet af hele en persons arbejdsliv ved at støtte samarbejde mellem uddannelsessystemer i de lande, der deltager i programmet. Programmets målgruppe er ikke blot studerende eller elever på sekundærtrinnet, men også voksne takket være Grundtvig-programmet og undervisningspersonale, som får mulighed for at deltage i studieophold. Den årlige stigning i budgettet, der er øremærket til dette program, som beløber sig til næsten 2,028 mia. EUR i 2011, er et tegn på det berettigede behov for udvikling og samarbejde på dette område.
<P>
I en tid med en så høj arbejdsløshed som følge af, at uddannelserne ikke er tilpasset arbejdsmarkedets behov, og at den faglige uddannelse for kandidater er utilstrækkelig, må vi koncentrere os om at udnytte mulighederne i programmet for livslang læring bedst muligt og finde en løsning på denne vanskelige situation. Jeg glæder mig over initiativet, der går ud på at inddrage Schweiz i samarbejdet på dette område. Jeg håber, at den fælles udveksling af erfaringer vil hjælpe til at øge beskæftigelsesniveauerne og fremme mobiliteten på arbejdsmarkedet.
