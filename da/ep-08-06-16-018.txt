<CHAPTER ID="018">
Indlæg af et minuts varighed om politisk vigtige sager
<SPEAKER ID="032" NAME="Formanden">
Næste punkt på dagsordenen er indlæg af et minuts varighed om politisk vigtige sager.
<SPEAKER ID="033" NAME="Georgios Papastamkos" AFFILIATION="PPE-DE">
(EL) Hr. formand! Jeg har lyttet meget opmærksomt til Deres budskab om det irske nej. Jeg støtter fuldt ud Deres udtalelse om behovet for at fortsætte ratificeringsprocessen.
<P>
Det er så sandelig overordentlig overraskende, at det irske nej kommer på et tidspunkt, hvor EU er et mere og mere demokratisk, åbent og effektivt fællesskab. Vi bliver imidlertid nødt til at afkode "budskabet" bag nej'et. De irske borgere har truffet deres beslutning og udøvet deres demokratiske rettighed. Men dette nej kræver en konstruktiv selvransagelse hos os. Jeg foreslår, at vi retter en sådan selvkritik mod to punkter: Vi bliver bombarderet af Kommissionens mange lovforslag, og i Europa-Parlamentet kan vi ikke gå op i hver enkelt teknisk detalje i denne vrimmel af love.
<P>
Hr. formand! Jeg kender Deres engagement i EU's anliggender, og jeg beder Europa-Parlamentet om at træde i karakter i denne situation som et politisk organ og samlingssted for de erklærede retningslinjer for vejen mod europæisk forening.
<SPEAKER ID="034" NAME="Formanden">
Tak for de opmuntrende ord, hr. Papastamkos, men jeg må også bede Dem om at overholde tidsfristen på et minut, som er afsat til stemmeforklaringerne. Jeg har fået oplyst, at De også ønsker at tale om et andet emne.
<SPEAKER ID="035" NAME="Teresa Riera Madurell" AFFILIATION="PSE">
- (ES) Hr. formand! Selv om der på det sidste plenarmøde ikke var tid til mit indlæg, og der allerede er gået en måned, vil jeg ikke undlade at minde om, at den 12. maj var verdensdagen for fibromyalgi og kronisk træthedssyndromet, to sygdomme, der først og fremmest rammer kvinder.
<P>
Det er to kønsbetingede sygdomme, som det er svært at diagnosticere, og hvor der kun er få ressourcer til rådighed for forskning og behandling, og som plejer at medføre problemer på arbejdspladsen på grund af den manglende anerkendelse af den uarbejdsdygtighed, de giver anledning til.
<P>
Vi burde notere os denne virkelighed. Det haster med at få udredet deres årsager og forbedre behandlingerne samt sammenholde resultaterne, ligesom der er behov for en større forståelse i samfundet og mere information om deres sociale, retslige og erhvervsmæssige følger.
<P>
De ramte personer skal ikke føle sig ubeskyttede. Det er vores pligt over for borgerne.
<SPEAKER ID="036" NAME="Metin Kazak" AFFILIATION="ALDE">
(BG) Hr. formand! Det kommende franske EU-formandskab falder på et kritisk tidspunkt for den europæiske integrationsproces på det gamle kontinent. Emner som strategi for bæredygtig udvikling, den europæiske immigrationspagt, forsvarets Europa og reformen af den fælles landbrugspolitik er afgørende for Europa. Men det vigtigste spørgsmål nu er, hvordan vi fortsætter reformen af Unionen og udbygger integrationsprocessen i kølvandet på det irske nej.
<P>
Irlands afvisning af Lissabontraktaten har endnu en gang sat europæernes fælles vilje til sammen at tackle globaliseringens udfordringer på prøve. Som en af EU's grundlæggere har Frankrig med præsident Nicolas Sarkozy i spidsen til opgave atter at forene alle kræfter i de 27 medlemsstater og udtænke en juridisk formel og en handlingsplan for at finde en vej ud af Lissabonkrisen, fordi vi i modsat fald løber den risiko, at befolkningerne går i selvsving af nationalisme og sætter processen mod yderligere udvidelse af EU i stå. Dette skelsættende øjeblik skal åbne vores øjne for disse trusler og få os til at handle i henhold til vores ansvar og på de forventninger, som næres af de fleste EU-borgere, for hvem Europahymnen "Ode til glæden" allerede er blevet nationalhymne nr. 2.
<SPEAKER ID="037" NAME="Hanna Foltyn-Kubicka" AFFILIATION="UEN">
(PL) Hr. formand! I dag vil jeg gerne tale om en hændelse, der for nylig fandt sted i Warszawa. En person, der var tilknyttet den kinesiske ambassade i Polen, angreb en kvinde, der uddelte oppositionsavisen The Epoch Times. Lignende hændelser er i et stykke tid nu blevet iagttaget i New York, hvor grupper organiseret af det kinesiske konsulat har angrebet Falun Gong-tilhængere og folk, der demonstrerer fredeligt for Tibet.
<P>
Hvis der begynder at ske noget lignende i andre lande, står vi over for et eklatant brud på Wienerkonventionen om diplomatiske forbindelser, der blev vedtaget i 1961. Og trods det at det kinesiske styre gør alt, hvad det kan, for at vise sine positive sider i forbindelse med OL, fortsætter det alligevel med at forfølge enhver gruppe, der repræsenterer ikkekommunistiske ideologier. Styret fremturer endda med at øge denne indsats og eksportere den til demokratiske vestlige landes territorier.
<P>
Derfor opfordrer jeg EU-myndighederne og medlemsstaterne til at overvåge situationen nøje og reagere beslutsomt, hvis de situationer, jeg har beskrevet, skulle gentage sig.
<SPEAKER ID="038" NAME="Kyriacos Triantaphyllides" AFFILIATION="GUE/NGL">
(EL) Hr. formand! Der er møde i dag i Rådet (almindelige anliggender). Jeg kender endnu ikke resultatet, men blandt de emner, der skal drøftes, er forslaget om at udbygge EU's forbindelser med Israel.
<P>
Desuden demonstrerer fiskerne i Gazastriben i dag mod de umenneskelige forholdsregler, som den israelske regering trækker ned over dem. Israel forbyder dem ikke alene at fiske i deres åbne havområder, men fratager dem også muligheden for at skaffe tilstrækkeligt med brændstof, så de er tvunget til at fiske på lavt vand, hvor der ukontrolleret udledes urenset kloakvand. I denne situation er der overhængende fare for epidemier.
<P>
Jeg fremsætter disse fiskeres anmodning til Dem som formand om, at EU på denne baggrund ikke bør udbygge forbindelserne med Israel.
<P>
Endnu en grund til, at en sådan udbygning ikke bør ske, navnlig for os parlamentsmedlemmer, er det faktum, at Israel for nylig endnu en gang viste, at landet end ikke overholder menneskerettighederne. De israelske styrker forsøgte med vold at undertrykke fredelige demonstrationer imod opførelsen af den racistiske skillemur og sårede derved en række demonstranter, bl.a. vores kollega fru Morgantini.
<SPEAKER ID="039" NAME="Dimitar Stoyanov" AFFILIATION="NI">
(BG) Hr. formand! Her i Europa-Parlamentet, i Kommissionen og i Bulgarien tales der meget om bekæmpelse af korruption på højeste regeringsplan. Og dog er ordet korruption ikke et ord, der eksisterer i sig selv eller i kraft af sig selv. Der er rigtige mennesker bag det. Jeg vil gerne vise jer, hvordan den officielle korruption ser ud i Bulgariens top.
<P>
I går offentliggjorde Bulgariens største avis billeder af lederen af det tyrkiske etniske parti MRL Ahmed Dogan, som for tre år siden fik mandat til at danne regering i Bulgarien. Disse chokerende billeder afslører, at Dogan bor i et kæmpe palads, som er registreret som firestjernet hotel, og der vælter sig i luksus. Den samme mand, Dogan, udtalte, at hans parti var omkranset af en kreds af virksomheder, og at stemmekøb var en europæisk praksis. Han udtalte også til avisen Trud, at hans primære beskæftigelse var at drive sin forretning, hvilket han ikke lovligt kan gøre, når han sidder i det bulgarske parlament.
<P>
Hr. formand, mine damer og herrer og kommissærer! Dogan er et af hovederne på det mangehovedede uhyre, som korruptionen er for Bulgarien. Bekæmpelsen af uhyret starter med undersøgelser af Ahmed Dogans kreds af virksomheder og hans forretning.
<P>
Hr. formand! Jeg overdrager avisen til Dem, så De selv kan læse det.
<SPEAKER ID="040" NAME="Gerard Batten" AFFILIATION="IND/DEM">
(EN) Hr. formand! Jeg vil gerne lykønske de 862 415 irere med, at de stemte nej til Lissabontraktaten ved folkeafstemningen i torsdags. De stemte for frihed, demokrati og sund fornuft. Hvis det britiske folk fik lov til at få en folkeafstemning, ville de utvivlsomt stemme nej i endnu større tal end irerne. Hvis de fik chancen, ville mange af de europæiske nationer også stemme nej, ligesom franskmændene og hollænderne gjorde i 2005.
<P>
Med ufattelig arrogance og ringeagt for demokratiet agter den europæiske politiske elite at køre deres bulldozer videre frem mod ratificeringen af traktaten. Traktaten er død, men EU nægter at begrave den. EU's fortsatte kærlighedsaffære med traktaten er en form for politisk nekrofili. Men liget er begyndt at stinke, og jo længere det ligger ubegravet hen, jo værre vil stanken blive. Vi må begrave traktaten. Den forurener den politiske atmosfære.
<SPEAKER ID="041" NAME="Formanden">
Hr. Batten! Deres sammenligning er fuldkommen malplaceret, hvis det må være mig tilladt at komme med en personlig bemærkning. De sidder i et meget levende Parlament. Hvis Parlamentet ikke talte, kunne De som levende væsen ikke have talt til det.
<P>
(Bifald)
<SPEAKER ID="042" NAME="Pál Schmitt" AFFILIATION="PPE-DE">
(HU) Tak, hr. formand! Jeg vil tale på ungarsk. I Slovakiet har parlamentet vedtaget en ny uddannelseslov, og det eneste, der skal til, for at den kan træde i kraft, er en underskrift fra republikkens præsident. Den nye lov betyder, at navne på pladser og historiske personer i historiebøger, der er beregnet til studerende med ungarsk som modersmål, fra nu af skal rettes ind efter slovakiske retskrivningsregler, hvorved vores århundredegamle historie og sproglige traditioner tilsidesættes. Den nye lov er en alvorlig overtrædelse af de rettigheder, som det ungarske samfund i Slovakiet har til at bruge deres sprog. Slovakiet undertegnede og ratificerede det europæiske charter om regionale sprog og mindretalssprog i 2001. Kommissær Leonard Orban mener selv, at det har strategisk betydning at fremme nationale mindretals modersmål. I det europæiske år for interkulturel dialog er det begrædeligt og uacceptabelt, at Slovakiet handler i modstrid med europæisk praksis. I stedet for at udvide mindretallenes rettigheder gør den det modsatte og indskrænker dem. Som et resultat af Trianontraktaten endte flere hundrede ungarsktalende bosættelser uden for landets grænser, og vi har ret til at kalde disse steder ved deres ungarske navne. Sproglig mangfoldighed er en del af Europas kulturarv og et unikt træk, som vi alle har et ansvar for at beskytte.
<SPEAKER ID="043" NAME="Inés Ayala Sender" AFFILIATION="PSE">
- (ES) Hr. formand! Om morgenen den 8. juni begik terrororganisationen ETA et attentat mod avisen El Correo, mens der stadig var 50 personer i bygningen, som var i gang med at forberede søndagsudgaven. Heldigvis var der ingen personskader, men der var store materielle skader.
<P>
Jeg takker Dem, fordi De udsendte en meddelelse, hvori De gav udtryk for solidaritet, men jeg vil gerne minde Parlamentet om - og det bør fremgå - at det haster med at få bugt med ETA's terroraktioner mod medierne og på denne måde sikre den fulde ytringsfrihed. Dette er også en god grund til, at vi som europæiske borgere støtter ratificeringen af Lissabontraktaten, som vil gøre det muligt at gøre rets- og sikkerhedspolitikkerne og bekæmpelsen af terrorismen til en fælles politik, så den ikke kun drejer sig om bilateralt eller mellemstatsligt samarbejde. Det er altså endnu en grund til, at vi i solidaritetens navn også støtter ratificeringen af Lissabontraktaten.
<SPEAKER ID="044" NAME="Formanden">
Fru Ayala Sender! Da De henvendte Dem til mig personligt, vil jeg gerne sige, at vi er et solidaritetsfællesskab, og at solidaritet gælder i alle tilfælde, også i dette. Det glæder mig, at De værdsætter dette.
<SPEAKER ID="045" NAME="Viktória Mohácsi" AFFILIATION="ALDE">
(HU) Hr. formand, mine damer og herrer! På det foregående plenarmøde holdt vores gruppeleder Graham Watson et etminutsindlæg om de uhyrligheder, der begås mod romaerne i Italien. I dag må også jeg beklage at måtte melde om lignende hændelser, denne gang i mit eget land Ungarn. For nogle uger siden i landsbyen Pátka 70 km fra Budapest kastede tre selvtægtsmænd et dusin molotovcocktails mod tre huse, hvor der boede romaer. Den 16. april i landsbyen Fadd i Ungarns Tolna-distrikt kastede uidentificerede personer molotovcocktails mod to huse. For en uge siden blev min egen kollega angrebet af ekstremister i Nyíregyháza med råb som: "Beskidte sigøjner, forsvind fra vores land!" De fleste af indbyggerne i Pátka står ved deres påstand om, at selvtægtsmændene er uskyldige, selv om en af de mistænkte har indrømmet at være indblandet. På trods heraf blev der i fredags afholdt en demonstration af ca. 150 uniformerede personer, der hævdede nazistiske principper, og senere forsøgte en række uidentificerede hætteklædte personer igen at stable et angreb på benene under overværelse af 100 urobetjente. Jeg var der også. Samtidig dækkede politiet over identiteten på den person, der blev såret i Pátkaangrebet. I Italien lever vores EU-medborgere i fængsler forbeholdt flygtninge. Det er naturligvis også romaer. Kommissær Barrot! Jeg håber, at vi romaer også, når Deres nye kabinet er dannet, vil kunne nyde godt af den sikkerhed, som EU's demokrati giver, og at definitionen på EU-borgerskab vil gælde mig og mine børn såvel som mine medborgere, der ikke er romaer.
<SPEAKER ID="046" NAME="Ewa Tomaszewska" AFFILIATION="UEN">
(PL) Hr. formand! Selv i situationer, hvor problemerne ikke er til at tage fejl af, skal der i de løsninger, der bør vedtages, tages hensyn til baggrund og sammenhæng mellem de forskellige målsætninger, det pågældende problems omfang og omkostningerne ved at opfylde målsætningerne. I enhver problemstilling - særligt en, som påvirker milliarder af menneskers tilværelse, sådan som klimaforandringerne gør - er det vigtigt at handle besindigt, fornuftigt og nogenlunde retfærdigt, når problemet skal løses.
<P>
Jeg kan ikke få øje på retfærdigheden i forslaget om at reducere udledningerne af kuldioxid. Der er to løsninger, som er særligt stødende i den henseende: dels at behandle højtudviklede lande, som har været ansvarlige for en stor del af de hidtidige kuldioxidudledninger og for en stor del af forureningen, men har bedre teknologiske evner, på samme måde som mindre udviklede lande, særlig dem, hvis økonomi er baseret på kul, dels at behandle producenter af store køretøjer, for hvem en 20 % reduktion af kuldioxidudledningen er nemmere, på samme måde som fabrikanter af køretøjer med små motorer og lave emissionsniveauer, for hvem reduktionen medfører højere omkostninger. Det ser ud til, at spørgsmålet om klimaforandringer ikke er det, der er vigtigt her, men kun forretninger.
<SPEAKER ID="047" NAME="James Nicholson" AFFILIATION="PPE-DE">
(EN) Hr. formand! Europas bier står over for udryddelse inden for det næste årti. Sygdomme og vira har allerede udslettet en tredjedel af kolonierne i Amerika og truer nu vores egne. Den amerikanske situation giver os et uhyggeligt øjebliksbillede af, hvad vi potentielt er oppe imod i Europa, hvis vi ikke handler nu. Mindst 70 afgrøder, der bidrager betydeligt til den samlede økonomi, afhænger direkte af biernes bestøvningsarbejde.
<P>
USA må importere bier for at afhjælpe sine tab. I det nuværende klima sættes der alvorlige spørgsmålstegn ved EU's evne til at fremstille fødevarer nok til at efterkomme efterspørgslen, og et lignende udbrud her ville kunne få katastrofale følger.
<P>
Biavlere fra hele Europa kender allerede til truslen fra varroamider, som har gjorde store indhug i bikolonier. De må slås med "Colony Collapse Disorder", CDD, som er et fænomen, hvor bistadet simpelthen forlades, og bierne forsvinder sporløst.
<P>
Vi må skaffe finansiering og ordentlig videnskabelig forskning på dette område. Den britiske regering giver i øjeblikket kun 250.000 britiske pund til forskning i bier. Det er en dråbe i havet for så vigtigt et emne. Bier er en integreret del af fødekæden. Uden bier bliver biavlere, afgrøder, frugt og nødder hårdt ramt.
<SPEAKER ID="048" NAME="Gérard Onesta" AFFILIATION="Verts/ALE">
- (FR) Hr. formand! Det fremgår af vores dagsorden, at vi skal beskæftige os med en kodificeret udgave af direktivet om statisk afprøvning af førerværn på landbrugs- og skovbrugshjultraktorer. Jeg synes, det historiske perspektiv siden afstemningen i Dublin byder os at behandle andre mere presserende spørgsmål. Vi bør ikke overlade et emne som Lissabontraktaten til Rådet alene. Vi kan som medlemmer af Europa-Parlamentet retmæssigt blande os, især fordi vi ved, hvor løsningerne skal søges.
<P>
Først og fremmest bør hovedspørgsmålene dreje sig om nogle få grundlæggende institutionelle aspekter og ikke om hundredvis af sider. Vi må have en validering via en europæisk folkeafstemning med en opt-out-mulighed for lande, som ikke ønsker at fortsætte, og endelig må vi, som formanden sagde, have en meget stram tidsplan - 2009 - ellers er det umuligt at føre valgkamp. Ingen skal komme og sige, at et sådant scenario er uladsiggørligt, det er ikke mere usandsynligt end det, diplomaterne arbejder på i øjeblikket. Under alle omstændigheder er jeg for mit vedkommende parat.
<SPEAKER ID="049" NAME="Richard Corbett" AFFILIATION="PSE">
(EN) Hr. formand! Kommissionen undersøger i øjeblikket klager fra visse private virksomheder i Spanien, Frankrig og Italien over andelsselskaber og over andelsbevægelsen, for så vidt angår dens statut og skattebehandlingen af den.
<P>
Jeg vil opfordre Kommissionen til i undersøgelserne af denne klage at tage behørigt hensyn til de særlige behov og egenskaber, der kendetegner andelsbevægelsen. Dens selskaber er ikke ligesom overskudsgivende aktieselskaber. Et andelsselskab ejes af medlemmerne, og overskuddet fordeles ligeligt og udbetales ikke kun til aktionærerne.
<P>
EU anerkendte andelsbevægelsens særlige karakter i 2003 ved at vedtage forordningen om en statut for det europæiske andelsselskab. Jeg vil gerne opfordre Kommissionen til at tage hensyn til den og derved gøre sig fortjent til en kæmpe befolkningsgruppes taknemmelighed, nemlig de 55 millioner mennesker i Europa, som er ansat i kooperativer, og de 163 millioner mennesker, der er medlemmer af dem.
<SPEAKER ID="050" NAME="Milan Horáček" AFFILIATION="Verts/ALE">
(DE) Hr. formand! I sidste uge krævede Kina, at Tibetprotesterne skal bringes til ophør som forudsætning for yderligere samtaler med repræsentanter for Dalai Lama. Ifølge den kinesiske udenrigsminister skal tibetanerne indstille deres forsøg på at ødelægge De Olympiske Lege.
<P>
Men det kan da ikke forventes af de protesterende tibetanere, at de tavst accepterer, at deres demonstrationer blev slået ned i marts. Den kinesiske regering har muligheden for at ændre situationen i Tibet grundlæggende. Med en oprigtig dialog uden forhåndsbetingelser vil det tibetanske folk tage del i en konstruktiv forandringsproces. Som det første skal der sendes et klart signal, ikke mindst ved at lade udenlandske observatører få lov til at komme ind i landet, så de selv kan danne sig et billede af situationen.
<SPEAKER ID="051" NAME="Formanden">
Tak, hr. Horáček! Jeg vil også gerne henvise til vores beslutning af 10. april 2008, hvori vi opfordrede alle EU's politikere til ikke at deltage i åbningsceremonien den 8. august 2008, medmindre tibetanernes rettigheder er blevet garanteret. Jeg anbefaler endnu en gang denne erklæring af 10. april 2008 til alle.
<SPEAKER ID="052" NAME="László Tőkés" AFFILIATION="Verts/ALE">
(HU) Hr. formand! Da pave Benedikt XVI talte til de ungarske biskopper om den byrdefulde arv fra kommuniststyrets lange æra, var det meget rammende. Hans kommentarer er særlig aktuelle i dag på 50-års-dagen for henrettelsen af Imre Nagy, vores premierminister, der led martyrdøden, og 60-års-dagen for begyndelsen på den brutale religiøse forfølgelse og fængslingen af kardinal József Mindszenthy. Spøgelset fra denne pinefulde tid, hvor statslig vold blev parret med en militant antireligiøs stemning, blev fremmanet af det postkommunistiske parlamentsmedlem Magda Kósáné Kovács i hendes seneste indlæg her på plenarmødet, hvori hun søgte at forsvare de europæiske værdier imod pave Benedikt eller snarere den katolske kirke. For nogle år siden fremsatte denne tidligere partiformand den ærekrænkende påstand, at Vatikanet under pave Johannes Paul var ude på at få fat i hele Europa og lægge det ind under den katolske kirkes kontrol. Som biskop for den reformerte kirke og på baggrund af min viden om, at de kristne kirker selv har hjulpet med at forme ægte europæiske værdier i EU, som har sin rod i den kristne demokratiske bevægelse, afviser jeg enhver tilkendegivelse af antireligiøs ideologi og intolerance. Lad os invitere pave Benedikt til Europa-Parlamentet.
<SPEAKER ID="053" NAME="József Szájer" AFFILIATION="PPE-DE">
(HU) Hr. formand, mine damer og herrer! I dag for 50 år siden, den 16. juni 1958, i Ungarn, blev Imre Nagy, premierminister for Ungarns opstand og kamp for frihed i 1956, dømt til døden og henrettet efter en summarisk rettergang sammen med forsvarsminister Pál Maléter og kollegerne Miklós Gémes og József Szilágyi, mens Géza Losonczi blev dræbt, mens han sad fængslet. Deres lig blev hyllet i papir og omvundet med reb, og de blev begravet med ansigtet nedad. Deres retssag var en af de mest skamfulde begivenheder og de største uretfærdigheder i det tyvende århundrede. Imre Nagy var glødende kommunist, og dog valgte han, at hans land skulle vende tilbage til det fri Europa frem for at forblive i den sovjetiske lejr. Dette gjorde ham til nationalhelt, en martyr for revolutionen, en politiker af europæisk format. Hans moralske holdning gjorde ham til et symbol på frihed og på et europæisk Ungarn. Den genbegravelse, som Imre Nagy fortjente, fandt ikke sted førend den 16. juni 1989, men da var kommuniststyret afskaffet, og Ungarn kunne slutte sig til de frie europæiske nationer. Disse begivenheder afføder det klare budskab, at frihed og national uafhængighed var, hvad Ungarn stræbte efter, da det rystede kommunismens åg af sig. Det er, hvad de, der døde for 50 år siden, gav deres liv for. Deres offer var ikke forgæves.
<SPEAKER ID="054" NAME="Martin Schulz" AFFILIATION="PSE">
(DE) Hr. formand! Jeg lyttede meget opmærksomt til den taler, der talte før hr. Szájer og angreb fru Kovács på en fuldkommen upassende måde.
<P>
Fru Kovács er næstformand i Den Socialdemokratiske Gruppe. Hun er ikke til stede og kan derfor heller ikke forsvare sig mod dette angreb. Jeg ved, at fru Kovács er en overbevist demokrat og en meget engageret forkæmper for europæisk enhed. Hun fortjener bestemt ikke, at parlamentsmedlemmer misbruger Parlamentet til at afgøre nogle interne mellemværender, som måtte eksistere mellem dem i Ungarn. Jeg finder de pågældende udtalelser fuldkommen upassende og dybt ærekrænkende for fru Kovács, og jeg tilbageviser dem med den største afsky.
<SPEAKER ID="055" NAME="Brigitte Fouré" AFFILIATION="PPE-DE">
- (FR) Hr. formand! Jeg vil først udtrykke min tilfredshed med, at Kommissionen har taget initiativ til at yde fiskerne en øjeblikkelig støtte. Selv om den ganske afgjort ikke er tilstrækkelig til at løse problemerne i sektoren, forekommer den mig i det mindste påkrævet lige nu. Den aktuelle situation er nemlig kritisk, for på et år er dieselolien steget fra 35 til 73 cent pr. liter. Omkostningerne ved olieprisstigningen vejer derfor tungt på budgettet, og i min valgkreds i Baie de Somme er erhvervsfiskerne særlig bekymrede og bitre. Ud over olieprisspørgsmålet ønsker havfiskerne frem for alt at sælge deres fisk til en retfærdig markedspris og protesterer mod mellemhandlernes urimelige fortjenstmargener. Men det er mere end en krise, for det skyldes et strukturelt problem i fiskerisektoren, som bør behandles på EU-plan. Vi så, at protestbevægelsen fik EU-dimensioner. Det er logisk, eftersom fiskeripolitikken jo er en af de ældste fællesskabspolitikker. Vi må hjælpe fiskerisektoren til modernisering, så den kan gøre sig fri af ulemperne forbundet med oliepriserne, uden at glemme vores forpligtelse til at beskytte miljøet og forvalte fiskeressourcerne. På denne baggrund håber jeg, at vi under forhandlingen på plenarmødet onsdag vil kunne komme frem til en beslutning til gavn for et europæisk fiskerierhverv, som nu er i fare.
<SPEAKER ID="056" NAME="István Szent-Iványi" AFFILIATION="ALDE">
(EN) Hr. formand! Chee Soon Juan blev løsladt fra Queenstown Prison i Singapore for to dage siden. Han er blevet dømt og fængslet flere gange de seneste år. Chee Soon Juan er ikke kriminel. Hans "forbrydelse" består i, at han er leder af den demokratiske opposition. Han kæmper konstant for frihed og demokrati i sit land.
<P>
Siden sin seneste løsladelse har de statskontrollerede medier i Singapore forsøgt at miskreditere ham, ødelægge hans troværdighed, med grundløse personlige angreb og karaktermord. Vi føler stærk solidaritet med Chee Soon Juan og hans fæller, som kæmper for demokrati og menneskerettigheder i Singapore.
<P>
Vi opfordrer myndighederne i Singapore til at stoppe chikanen af den demokratiske opposition, standse overtrædelserne af menneskerettighederne og begynde at respektere den grundlæggende ytringsfrihed. Vi håber meget, at Singapore vil følge vores stærke ønske om, at landet overholder de grundlæggende rettigheder.
<SPEAKER ID="057" NAME="Eoin Ryan" AFFILIATION="UEN">
(EN) Hr. formand! I sidste uge traf det irske folk en demokratisk beslutning om Lissabontraktaten, som vi skal respektere fuldt ud. Selv om mange af os, der stemte ja eller førte ja-kampagner, er skuffede over resultatet, synes jeg, det er vigtigt, at vi reflekterer over resultatet.
<P>
Som svar på Gerard Battens bemærkninger ønsker jeg at understrege, at Irland ikke er antieuropæisk. Irland går fortsat fuldt og helt ind for den europæiske idé. Vi er bevidste om det faktum, at Irland er en af de 27 medlemsstater, men dette er ikke kun et irsk problem. Det er et problem for alle medlemsstater. Europa har stået over for mange udfordringer førhen, og det har klaret dem takket være modent og klogt lederskab. Jeg vil gerne bede om det samme nu i denne forbindelse og med hensyn til de udfordringer, vi står over for. Vi sejler i ukendt farvand, og jeg tror, det er meget vigtigt, at vi undgår refleksbetingede reaktioner eller forhastede beslutninger. Vi har brug for overvejelse og modenhed for at sikre, at vi kan klare den nuværende situation fuldt ud og forsøge at få Europa bragt tilbage på sporet, så det kan stå til regnskab over for enhver borger i Europa.
<SPEAKER ID="058" NAME="Manolis Mavrommatis" AFFILIATION="PPE-DE">
(EL) Hr. formand! Europa-Parlamentets kontorer i medlemsstaterne er kommunikationslinjen mellem Parlamentet og borgerne. Et af de vigtigste formål med disse kontorer er gennem forskellige aktiviteter at oplyse offentligheden om, hvad der sker i Europa-Parlamentet. En sådan aktivitet er f.eks. at invitere journalister til Strasbourg for at dække forhandlingerne på plenarmøderne.
<P>
Den 24. januar 2008 forelagde jeg Europa-Parlamentet en forespørgsel om beslutningen om at reducere budgettet til invitationer til pressebesøg. Nu er der gået fem måneder, og jeg har endnu ikke modtaget et svar. I andre udvalg sker der omtrent det samme, så parlamentsmedlemmernes legitime spørgsmål forbliver ubesvarede. Jeg gad vide, om denne politik kan have nogen positiv virkning på driften af Parlamentets institutioner og de kompetente afdelinger på et tidspunkt, hvor EU har brug for velfungerende procedurer, sådan som de beskrives i forretningsordenen.
<SPEAKER ID="059" NAME="Hélène Flautre" AFFILIATION="Verts/ALE">
- (FR) Hr. formand! Jeg vil gerne gøre parlamentsmedlemmerne opmærksom på, at Sami Essid blev udvist fra Italien til Tunesien den 3. juni, hvilket er fuldstændig i strid med Italiens forpligtelser i henhold til den europæiske menneskerettighedskonvention og navnlig konventionens artikel 3. Hvorfor? Fordi hr. Essid anklages for terrorisme, og Den Europæiske Menneskerettighedsdomstol har fastslået med sikkerhed, at personer anklaget for terrorisme uvægerligt bliver tortureret i Tunesien.
<P>
Derfor har Menneskerettighedsdomstolen henstillet til Italien at stille udvisningen i bero. Det satte Italien sig ud over den 3. juni helt i strid med sine forpligtelser. Jeg anmoder både om, at Italien indskærpes sine forpligtelser i medfør af den europæiske menneskerettighedskonvention og sit medlemskab af EU, og at der skaffes sikkerhed for, at hr. Essid, som nu er udvist til Tunesien, ikke vil blive udsat for umenneskelig og nedværdigende behandling.
<P>
(Bifald)
<SPEAKER ID="061" NAME="Bairbre de Brún" AFFILIATION="GUE/NGL">
(GA) Fru formand! Det irske nej i torsdags til Lissabontraktaten var ikke et nej til Europa. Irlands plads er i EU, hvor vi har opnået sociale og økonomiske fordele - både i nord og syd - takket være medlemskabet.
<P>
Folk var bekymrede for svækkelsen af den irske stemme og andre små landes stemme i EU, for neutralitet og militære anliggender, for arbejdstagerrettigheder og offentlige tjenesteydelser. Og det var ikke kun blandt folk, man kunne høre bekymringerne nævnt, de blev også tilkendegivet i meningsmålingerne gennem hele valgkampen. Befolkningens automatiske ret til en folkeafstemning om betydningsfulde ændringer i fremtiden er også vigtig.
<P>
Nogle af disse bekymringer er allerede blevet fremført i Frankrig og Nederlandene. Vi må gøre noget ved disse bekymringer.
<SPEAKER ID="062" NAME="Csaba Sándor Tabajdi" AFFILIATION="PSE">
(HU) Fru formand! Jeg tager nu ordet som repræsentant for et land, hvis parlament med støtte fra alle politiske partier var det andet land, der ratificerede traktaten om en forfatning for Europa, og det første, der ratificerede Lissabontraktaten. I denne egenskab vil jeg gerne minde om, at den største trussel mod Europa i dag er national egoisme eller nationalisme. Vi må gøre os nogle tanker om, hvorvidt vi bør belønne dem, der konstant kræver mere, eller vi i stedet bør straffe denne adfærd? At beskytte nationale interesser er en grundlæggende pligt for ethvert lands regering og dets repræsentanter i Europa-Parlamentet, men EU kan ikke fungere, medmindre der kan opnås sobre kompromiser mellem de forskellige nationale interesser, og medmindre der findes solidaritet blandt Unionens nationer og befolkninger. Jeg anmoder derfor indtrængende vores polske venner om at give deres støtte, sådan som de 26 andre medlemsstater har gjort, til etableringen af Det Europæiske Institut for Innovation og Teknologi i Budapest. Da Frontex skulle placeres, var Ungarn også med i kandidatfeltet et stykke tid, men vi brugte ikke vores veto, da dette agentur blev placeret i Warszawa. Det ville derfor være unfair, hvis vores polske venner ikke gjorde gengæld med en lignende gestus. Ungarn og Polen er gode venner, som et ordsprog siger: "Ungareren og polakken er for hinanden en ven så fin, sammen slår de på tæven og drikker en masse vin".
<SPEAKER ID="063" NAME="Formanden">
Forhandlingen er afsluttet.
