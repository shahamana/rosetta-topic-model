<CHAPTER ID="017">
Beskyttelse af børn, der bruger internet og andre kommunikationsteknologier (forhandling) 
<SPEAKER ID="173" NAME="Formanden">
Næste punkt på dagsordenen er betænkning af Roberta Angelilli for Udvalget om Borgernes Rettigheder og Retlige og Indre Anliggender om forslag til Europa-Parlamentets og Rådets afgørelse om et flerårigt fællesskabsprogram til beskyttelse af børn, der bruger internet og andre kommunikationsteknologier - C6-0092/2008 -.
<SPEAKER ID="174" NAME="Roberta Angelilli" LANGUAGE="IT">
Hr. formand, mine damer og herrer! Jeg ønsker at takke Kommissionen, det franske formandskab og mine kolleger fra Parlamentet - først og fremmest ordførerne for udtalelserne - for deres store indsats i udarbejdelsen af en kompromistekst ved førstebehandlingen, der vil gøre det muligt for "programmet for et sikrere internet" at træde i kraft efter planen, dvs. den 1. januar 2009.
<P>
Som alle ved, vil det nye program for børn, der bruger internet og andre kommunikationsteknologier, være baseret på fire hovedaktionslinjer: Begrænsning af skadevoldende adfærd ved at bekæmpe ulovligt indhold og misbrug på internettet, fremme af et mere sikkert onlinemiljø, også ved hjælp af særlige teknologiske instrumenter til dette formål, udbredelse af information, inddragelse og forebyggelse med henblik på bevidstgørelse om de muligheder og risici, der er forbundet med brug af internettet, og endelig opbygning af en videnbase ved at fremme samarbejdet og udvekslingen af god praksis på internationalt plan.
<P>
Statistikkerne taler for sig selv, som kommissær Reding er helt klar over. Alderen for børn, der bruger internet, er faldet betydeligt. Børn på kun 9-10 år er online flere gange om ugen, og 75 % af de 12-15-årige i Europa bruger internettet ca. tre timer om dagen, hvor de kommunikerer gennem chat-sider, beskeder og sociale netværkssider.
<P>
Programmets formål er naturligvis ikke at kriminalisere internettet på grund af en helt misforstået vision om nye teknologier. Det forholder sig faktisk stik modsat. Formålet er at tilbyde relevante redskaber til bedre at forstå og navigere i denne verden af ny teknologi, at få større forståelse for det positive potentiale, de muligheder, som skabes med hensyn til indhentning af oplysninger, uddannelse og socialisering, og samtidig lære at beskytte sig imod misbrug. For vi kan ikke ignorere de seneste tal, der viser, at 30 % af børn og unge har haft mindst én ubehagelig oplevelse på nettet, hvor de er faldet over pornografisk materiale, forskellige ubehagelige eller voldelige meddelelser og forskellige former for seksuelle tilnærmelser eller endog meddelelser, hvori der opfordres til vold eller selvskadende adfærd, selvmord, anoreksi eller bulimi.
<P>
Vi kan ikke ignorere den eksponentielle stigning i websteder med børnepornografisk materiale. Vi er nødt til at tage stilling til oplysningerne fra Interpol om, at der hvert år udbydes mindst 500 000 nye originale børnepornografiske billeder på nettet. Udvalget har også ydet en stor indsats for at fremhæve bl.a. tre nye tendenser: "Grooming", dvs. opfordringer på nettet til børn gennem psykologisk manipulation med det formål at skabe kontakt i virkeligheden. "Grooming" er særlig farligt, da henvendelserne forekommer at være mindre direkte. Der stilles ingen udtrykkelige seksuelle krav til at starte med. Barnet forledes af en venskabelig og fortrolig tone og forstår ikke faren. De nyder det særlige forhold, der opbygges, og drøfter det derfor ikke med andre, især ikke deres forældre. Det er således en meget farlig situation, da den ikke opfattes som sådan og ofte resulterer i personlige møder og reelt misbrug.
<P>
En anden prioritet er "cybermobning", en form for mobning med anvendelse af nye teknologier, hvor forfølgelsen af ofrene forstærkes, og hvor de risikerer at blive mobbet 24 timer i døgnet via internettet og mobiltelefoner. Og der er endnu et problem, nemlig den teknologiske afgrund mellem generationerne. Vi har en generation af børn, der er født i den digitale æra - børn, der i femårs alderen er kompetente brugere af videospil og let kan surfe på internettet - og voksne, forældre og lærere, hvoraf mange ikke en gang ved, hvordan man tænder for en computer eller sender en meddelelse, eller som bruger de nye teknologier med usikkerhed og modvilje. Det er derfor uhyre vigtigt at mindske denne afgrund.
<P>
Programmets målsætninger er ambitiøse, måske for ambitiøse på grund af det nuværende budget på 55 mio. EUR, men det er ikke desto mindre et godt udgangspunkt. Parlamentet har som sædvanlig forsøgt at fremme programmet med banebrydende forslag, som jeg ikke vil drøfte nu, fordi de indgår i betænkningen, og fordi jeg ikke har tid nok. Jeg vil slutte af med at understrege, at vores forpligtelse, både Parlamentets og - det er jeg helt overbevist om - Kommissionens forpligtelse, er altid at være på vagt, hvad angår disse anliggender.
<SPEAKER ID="175" NAME="Viviane Reding">
medlem af Kommissionen. - (EN) Hr. formand! Jeg vil begynde med at takke Parlamentet for at have behandlet Kommissionens forslag så hurtigt, hvilket gør det muligt for programmet at starte snarest muligt.
<P>
For det andet vil jeg gerne takke ordføreren, der har understreget de meget vigtige spørgsmål, vi er nødt til at håndtere her. Brugen og anvendelsen af internettet og mobiltelefoner er mangedoblet, siden de først blev introduceret. Vi har nu interaktive markeder, og meget unge børn - og ikke kun unge voksne - bruger en stor del af deres tid online, nogle gange en del mere tid end foran fjernsynet. Vi står i en situation, hvor forældrene ikke ved, hvordan de skal betjene disse nye teknologier, eller hvilke funktioner de har.
<P>
Jeg synes ikke, at vi skal være negative. Internettet og mobiltelefoner er en vidunderlig og spændende mulighed. Når det er sagt, må vi dog heller ikke ignorere bagsiden af medaljen. I den virkelige verden er der risici forbundet med anvendelse af internet og mobiltelefoner, især for den mest sårbare del af vores befolkning - vores børn. Disse farer, som ordføreren så rigtigt har påpeget, går fra skadeligt billedindhold til chikane og trusler, hvilket alt sammen er blevet lettere og mere almindeligt. Men, hvad der er endnu værre, er, at internettet er blevet en kanal for seksuelt misbrug. Til trods for de fælles bestræbelser på at bekæmpe produktion og distribution af dette forfærdelige materiale, vokser det i omfang. Det er derfor, at der er et akut behov for at bekæmpe denne negative og uacceptable praksis.
<P>
Beskyttelsen af børn skal være et fælles ansvar. Det starter naturligvis i familien, men vi er nødt til at gøre familierne i stand til at hjælpe deres børn. Det involverer regeringerne, industrien, ngo'erne og skolerne. Det er netop målet med dette nye og mere sikre internetprogram. Det vil fastholde det, der er blevet gjort i de tidligere år med hensyn til den nuværende internetbeskyttelse, og være baseret på disse succesfulde aktiviteter, og det øger børnenes sikkerhed i dagens onlineverden. Vi ved, at alle regeringernes, ngo'ernes og industriens fælles foranstaltninger er et meget godt eksempel på, hvordan Europa kan have direkte indflydelse på borgernes dagligdag. Der er flere børn, der bruger internettet hjemme eller på skolen, men forældrene og lærerne er ikke nødvendigvis ordentligt informeret om mulighederne og risiciene. Det er derfor, at vi aktivt vil fortsætte vores bestræbelser på at skabe en sikrere onlineverden for børnene ved at informere forældrene, uddanne lærerne og bede de nationale regeringer og uddannelsessteder om samordnet aktion.
<P>
Vi vil naturligvis fastholde essensen i Kommissionens forslag, men Parlamentet har fremlagt en hel række ændringsforslag, som giver en mere fyldestgørende beskrivelse af en eller flere af de grundlæggende målsætninger, og som ser ud til at afspejle den brede konsensus i Parlamentet. Det er derfor, at Kommissionen kan støtte de ændringsforslag, der stilles i fru Angelillis betænkning. De vil bane vejen for en succesfuld førstebehandlingsaftale med Rådet. Jeg har stor tiltro til, at kompromisteksten vedrørende programmet i den form, det er forelagt for Dem i dag, vil opnå stor støtte i Parlamentet og forhåbentlig også fra den anden lovgiver.
<SPEAKER ID="176" NAME="Christopher Heaton-Harris">
ordfører for udtalelsen fra Kultur- og Uddannelsesudvalget. - (EN) Hr. formand! Det var en fornøjelse at arbejde på dette dokument. Det er første gang, at jeg ærligt og oprigtigt kan sige, at det har været en fornøjelse at samarbejde med hver eneste person om denne sag og dette dokument, især ordføreren, fru Angelilli.
<P>
Jeg tog mig også den frihed at kontakte mine vælgere via avisannoncer om denne særlige sag, så nogle af de bemærkninger, jeg vil komme med, er baseret på det, mine vælgere havde at sige til spørgsmålet.
<P>
I Kulturudvalget havde vi en virkelig behagelig forhandling om dette alvorlige emne med nogle ganske velinformerede bidrag. Vi indså alle, at vi ikke var nødt til at genopfinde hjulet. Der findes allerede en masse gode tiltag med hensyn til selvregulering. F.eks. viser mobiltelefonselskaber som T-Mobile vejen på området med de kontroller, de gennemfører, før et barn kan få adgang til noget som helst onlineindhold, for slet ikke at tale om tvivlsomt indhold. Internettjenesteudbyderne og organisationer som Internet Watch Foundation i Det Forenede Kongerige og det europæisk baserede INHOPE arbejder virkelig godt sammen om bekæmpelsen af de problemer, der findes med noget af onlineindholdet, og om hvordan mindreårige over hele Europa får adgang til det.
<P>
Der er dog problemer. Grooming blev nævnt af ordføreren. Der findes ikke nogen fælles definition på dette i Europa, og det er endnu heller ikke ulovligt i alle medlemsstater at anvende grooming i forbindelse med børn på den måde, fru Angelilli nævnte. Det er noget, vi bør se nærmere på. Måske kunne fru Reding på et rådsmøde eller to foreslå dette til nogle af de lande, som halter bagefter på området.
<P>
Det har været en fornøjelse for mig at arbejde med spørgsmålet i mit udvalg. Vi har udvekslet erfaringer, og det er første gang, jeg hilser en budgetforanstaltning her i Parlamentet velkommen.
<SPEAKER ID="177" NAME="Titus Corlăţean">
ordfører for udtalelsen fra Retsudvalget. - (RO) I lyset af den audiovisuelle sektor, der er under konstant forandring, er vi ikke kun nødt til at uddanne børnene, men skal også informere forældrene og lærerne ordentligt om de risici, børnene udsættes for, og involvere dem i at skabe en situation, hvor onlineinformationstjenesterne kan anvendes i en sikker onlineverden.
<P>
På baggrund af udtalelsen fra Retsudvalget har vores mål været at udforme en europæisk strategi til bekæmpelse af onlinegrooming og til beskyttelse af børns psykiske, mentale og moralske integritet, der kan blive berørt af deres adgang til uhensigtsmæssigt indhold via de nye kommunikationsmidler. Vi har anmodet om, at der vedtages et kvalitetsmærke for udbydere af onlinetjenester, så brugerne nemt kan tjekke, hvorvidt en bestemt udbyder er omfattet af en adfærdskodeks, såvel som oprettelse af filtre og effektive alderskontrolsystemer.
<P>
Kriminaliteten inden for dette område stoppes ikke af de nationale grænser. Jeg mener, at vi behøver en samordnet tilgang til de forskellige nationale databaser og sikre deres forbindelse til Europol. På nuværende tidspunkt kan vi heller ikke se bort fra de økonomiske risici, når børnene bruger internettet, og det var derfor, at vi anmodede om, at mobiltelefontjenesterne blev nævnt specifikt som et område, hvor børn skal beskyttes mod misbrug eller skadevoldende adfærd. Jeg vil gerne slutte med at sige, at vi støtter vedtagelsen af betænkningen og lykønsker ordføreren.
<SPEAKER ID="178" NAME="Marie Panayotopoulos-Cassiotou">
ordfører for udtalelsen fra Udvalget om Kvinders Rettigheder og Ligestilling. - (EL) Hr. formand, fru kommissær! Jeg synes, at det flerårige fællesskabsprogram til beskyttelse af børn, der bruger internettet og andre kommunikationsteknologier, giver EU et forspring, når det gælder den globale beskyttelse af børn. Det er derfor en lejlighed for os til at lykønske Europa-Parlamentets ordfører, fordi vi også er en del af dette og viser vores bevågenhed.
<P>
Fra Udvalget om Kvinders Rettigheder og Ligestillings side lægger vi i vores udtalelse særlig vægt på, at der altid skal tages hensyn til det enkelte køns særegenheder, begge køns deltagelse, viden og anvendelse af de nye teknologier og den særlige beskyttelse, som det enkelte køn har behov for, og beskyttelse mod farer, der varierer fra køn til køn, fra drenge til piger, og som skal fastslås og analyseres separat.
<P>
Vi henviser også til beskyttelsen af sårbare grupper, af sårbare børn, der er i fare for at blive udsat for seksuelt misbrug, chikane og trusler.
<P>
Et andet område, vi fremhæver, er oplysninger til forældre, omsorgspersoner og lærere, uanset hvem de måtte være. Vi understreger også behovet for forskning i bedre børnebeskyttelse. Vi ved naturligvis, at De har gennemført en konsekvensanalyse og holdt en offentlige høring om spørgsmålet. Forskningen skal dog fortsætte og være særlig opmærksom på kønsforskellene.
<P>
Vi vil også gerne understrege behovet for at udvikle iværksætterånden, der skal overvinde hindringer og farer, tage hånd om farerne og fortsætte, så vi får et Europa, der står stærkt udviklingsmæssigt, og som beskytter sine borgere.
<SPEAKER ID="179" NAME="Csaba Sógor" LANGUAGE="HU">
Mange tak, hr. formand! Betænkningen var skræddersyet til mig, eftersom alle mine fire børn surfer på nettet, og fordi jeg dagligt står over for disse bekymringer. EU's medlemsstater gør meget for at gøre internettet mere børnevenligt, og vi må ikke glemme, at Kommissionen allerede i 1999 lancerede et "Safer Internet Plus-program", som stadig er i kraft i dag. Som vi hørte, er programmet rettet mod bekæmpelsen af skadevoldende og ulovligt indhold, og det lægger stor vægt på den øgede bevågenhed om anvendelsen af internettet og på at fremme udviklingen af en sikker onlineverden. I forlængelse af det, der allerede er blevet sagt, kunne jeg godt tænke mig at tilføje, at der mellem 2001 og 2007 forsvandt 20 000 børn, hvoraf 500 er blevet fundet.
<P>
Blandt de anførte opgaver vil jeg gerne understrege bekæmpelsen af ulovligt indhold og af skadevoldende onlineadfærd. På dette område er der store mangler. F.eks. er det ikke alle EU's medlemsstater, der har en hotline, hvor man øjeblikkeligt kan anmelde ethvert ulovligt indhold, man falder over, eller hvis man opdager websteder, som forsøger at lokke børn.
<P>
Den anden vigtige ting, vi ikke må glemme, er, at indførelsen af en videnbase vil kræve et større og mere effektivt samarbejde mellem medlemsstaterne. Det er ikke tilfældigt, at programmet afsætter næsten halvdelen af de 55 mio. EUR til at øge bevidstgørelsen af offentligheden, eftersom det er bedre at forebygge end at helbrede. Under alle omstændigheder bruger de retshåndhævende myndigheder al deres tid på at spore kriminelle, uanset om vi taler om softwarerelateret kriminalitet eller andre former for kriminalitet. Det er netop derfor, at vi gerne vil henlede medlemsstaternes opmærksomhed på den kendsgerning, at de kunne afsætte egne midler, ud over EU's 55 mio. EUR, og at de kunne samarbejde mere effektivt om gennemførelsen af det program, der fastlægges i betænkningen. Gruppen for Det Europæiske Folkeparti (Kristelige Demokrater) og De Europæiske Demokrater støtter vedtagelsen af betænkningen. Mange tak.
<SPEAKER ID="180" NAME="Iliana Malinova Iotova" LANGUAGE="BG">
Mange tak, hr. formand, mine damer og herrer! Fru Angelilli, jeg vil gerne takke Dem for og lykønske Dem på det varmeste med Deres betænkning. I dag, hvor den globale finanskrise er i fokus, er det godt, at vi giver den al vores opmærksomhed. Men spørgsmålet om it-kriminalitet begået mod børn er på en eller anden måde blevet skubbet i baggrunden, selv om vi er klar over, at vi når som helst kan stå over for en sand pandemi af ulovligt indhold på internettet. Så sent som i dag har BBC offentliggjort en undersøgelse, den har gennemført, som viser, at tre ud af fire børn har været inde på websider med skadevoldende indhold. Betænkningen slår ikke kun alarm, men kommer også med en række idéer til, hvordan man kan bekæmpe det ulovlige indhold på nettet. Jeg arbejdede med spørgsmålet som skyggeordfører. I sidste uge arrangerede jeg et rundbordsmøde hjemme i Bulgarien. Der deltog repræsentanter fra politiet, ngo'er, Agenturet for beskyttelse af børn samt mobiltelefonoperatører og -udbydere. Mødets emne var denne betænkning.
<P>
Vi havde en oprigtig og detaljeret diskussion, som nåede frem til en række konklusioner. For det første, at der er brug for at gøre en stor indsats for at oplyse om alvoren og realiteten af dette problem i hele Europa. Desværre er det et problem, som vi ofte ikke er bevidste om. For det andet bør opdragelsen af børnene starte i familien og i skolen, hvilket til gengæld skaber et behov for særlig vejledning til forældrene og lærerne. Individuelle tiltag er dømt til at mislykkes. Det er meget vigtigt med samordnet aktion, informationsudveksling, etablering af en database og internationalt samarbejde. Mange af de institutioner, jeg nævnte, opfordrede Kommissionen til at anbefale medlemsstaterne at øge de nationale strafferammer for distribution, udvikling og handel med skadevoldende og ulovligt indhold. De anbefalede også, at der fastsættes et europæisk retsgrundlag for straffesager.
<P>
Fra nu af bør der ske en større udbredelse af kendskabet til programmet blandt de europæiske institutioner og borgere. Det er også yderst vigtigt at blive ved med at oprette hotlines. Det er ligeledes meget vigtigt for os at samarbejde med politimyndighederne om etablering af denne database. Der er brug for et børnevenligt fælles mærke, der kan hjælpe forældre og børn med at genkende de sikre sider. Jeg er overbevist om, at programmet vil fortsætte efter 2014, og at der vil komme yderligere programmer i EU.
<SPEAKER ID="181" NAME="Ewa Tomaszewska" LANGUAGE="PL">
Hr. formand! Friheden til at anvende internettet, mobiltelefoner og andre former for kommunikationsteknologi er meget værdifuld for de voksne, men kan være skadeligt for børnene, for sidstnævnte er ikke fuldt modne og mangler den nødvendige ekspertise. Internettet er et utroligt nyttigt værktøj for os alle, men det er imidlertid blevet udnyttet til at lave sider for udveksling af pædofilt og pornografisk materiale, og det bruges også til at komme i kontakt med de mindreårige. Det samme er tilfældet med mobiltelefoni.
<P>
Andre mindre ekstreme aktiviteter kan også være skadevoldende. Reklamer for usunde fødevarer på tv og internet, som er målrettet børnene, har en negativ indflydelse på deres helbred. Det kan også føre til stridigheder i familien og resultere i uhensigtsmæssige spisevaner hos peer-grupper. Europa-Parlamentet drøftede for nylig spørgsmålet om fedme og overvægt hos børn. Når et barn tilbringer mange timer dagligt foran en computer- eller fjernsynsskærm, reducerer det barnets fysiske aktivitet, og det går ud over hans eller hendes fysiske udvikling. I gennemsnit tilbringer børn tre timer om dagen på denne måde, men der er faktisk mange, der tilbringer endnu længere tid foran en skærm. Den aggressive adfærd, der ses i tv-programmerne, har en negativ psykologisk effekt på børnene.
<P>
Det er derfor meget vigtigt at gennemføre programmet, der har til formål at sikre en ansvarlig brug blandt børn og unge af de nye kommunikationsteknologier. Jeg lykønsker ordføreren og Kommissionen, fordi de har taget fat på spørgsmålet.
<SPEAKER ID="182" NAME="Irena Belohorská" AFFILIATION="NI">
- (SK) Hr. formand! Som en af medordførerne for betænkningen om strategien om børns rettigheder glæder jeg mig over, at vi nu her i Parlamentet drøfter et forslag om beskyttelse af børn, der bruger internettet og andre kommunikationsteknologier. Internettet er et klassisk eksempel på noget, som folk virkelig kan have stor gavn af, men som også kan være skadeligt for samfundet, når det udnyttes af kriminelle.
<P>
Hver eneste dag hører vi om børn, der bliver lokket og misbrugt via internettet og ført ud i prostitution, pædofili og pornografi. Vi har derfor alle en forpligtelse til, naturligvis først og fremmest forældrene, at forklare børnene de regler, der gælder for brug og ikke misbrug af internettet, samt om de risici, det indebærer. Børn bliver tiltrukket af computere fra de er ganske små. Vi voksne misunder dem ofte deres tekniske evner, men i deres barnlige naivitet kan de let blive misbrugt.
<P>
Jeg er taknemmelig for, at Europa-Parlamentet prioriterer denne slags aktiviteter, og jeg støtter en fremskyndelse af det foreslåede program, så gennemførelsen kan starte til januar 2009.
<SPEAKER ID="183" NAME="Inger Segelström" AFFILIATION="PSE">
(SV) Hr. formand! Jeg vil begynde med at takke fru Angelilli for en konstruktiv betænkning, hvori hun følger op på børnestrategien. I sidste uge forelagde jeg en betænkning om unge og medierne - en større undersøgelse af unges medievaner, hvori vi også diskuterede forældrenes synspunkter. Det nye er, at de fleste unge i Sverige har deres egen computer på deres værelse, og at fjernsynet er blevet smidt ud.
<P>
Der er stor forskel på piger og drenge, når det drejer sig om, hvad de bruger internettet til. Pigerne chatter, indgår i fællesskaber og sender tekstbeskeder, mens drengene spiller computerspil. Pigerne bliver kontaktet med henblik på seksuelle kontakter. Færre piger kommer i kontakt med pornosider, end de gjorde en gang, og de misbilliger porno på nettet. I virkeligheden er det meget få, der møder fremmede uden for internettet.
<P>
Dagens unge mennesker har et sundt syn på medierne, men nogle af de unges store forbrug bekymrer såvel forældrene som os som politikere. Denne særlige gruppe af unge bør involveres i de kommende fællesskabsprogrammer. Vi har defineret en person med et højt forbrug, som en person, der bruger et specifikt medie i mere end tre timer om dagen. Det gælder ca. otte til ni procent af de unge som helhed. I dagens Sverige er det imidlertid 96 % af alle unge og 70 % af de halvstore børn, der har mobiltelefoner, så udviklingen går lynhurtigt. Som medlemmer af Parlamentet er det vores pligt at behandle ulemperne.
<SPEAKER ID="184" NAME="Mieczysław Edmund Janowski" AFFILIATION="UEN">
(PL) Hr. formand! Jeg vil gerne takke fru Angelilli, fordi hun har taget fat på dette meget vigtige spørgsmål. Den foreliggende betænkning er fremragende. Det ville dog være endnu bedre, hvis ikke vi var nødt til at drøfte dette spørgsmål. Det ville være så meget desto bedre, hvis vi ikke var nødt til at tage os af folk, der ønsker at fordærve og udnytte børn til forkastelige formål. Jeg har ingen samvittighedskvaler ved at omtalte sådanne mennesker som djævelskab.
<P>
Vi plejer at sige, at vores børn er vores rigdom. Alle rigdomme skal beskyttes mod tyveknægte. Det er sådan, at jeg opfatter aktionen til beskyttelse af børn, der bruger moderne teknologier, i særdeleshed internettet. Der er børn, der tilbringer flere timer om dagen med at surfe på internettet. Disse teknologier er en del af dagliglivet i vore dages verden. De gør det muligt for enkeltpersoner at kommunikere mere effektivt og er meget nyttige i vores dagligdag. De gør f.eks. tingene nemmere inden for områder som forvaltning, videnskab og adgang til kultur og viden. Det er den positive side, som bør støttes og udvikles. Desværre er der også en negativ side, der omfatter misbrug af internettet og de moderne kommunikationsteknologier til at udbrede skadevoldende indhold såsom pornografi, narkotikaafhængighed, satanisme, spil og upassende livsstil.
<P>
De pædofile bruger internettet til at udsøge sig deres ofre. Internettet kan sammenlignes med en kniv, der er nyttig til at skære brød med, men som også kan bruges til at forvolde alvorlig psykologisk skade på børn på grund af et modbydeligt indhold. Efter min mening er der brug for flere vigtige foranstaltninger. For det første bør der etableres et system, der gør det muligt at opdage og retsforfølge gerningsmændene bag sådanne handlinger. For det andet burde alle de berørte gøres mere opmærksom på de farer, som internettet, mobiltelefoni, fjernsyn og videospil indebærer. Jeg tænker på børnene, forældrene, lærerne, søndagsskolelærerne og organisationer for unge mennesker, f.eks. spejderbevægelsen. For det tredje er der brug for et bedre samarbejde mellem tilsyns- og opfølgningsmyndighederne inden for området, både i EU og i resten af verden. Når alt kommer til alt, kan de servere, der stiller skadevoldende materiale til rådighed, være placeret i et hvilket som helst land. Endelig bør vores aktioner være af forebyggende og systematisk karakter, og lovovertræderne bør straffes hårdt.
<SPEAKER ID="185" NAME="Richard Howitt" AFFILIATION="PSE">
(EN) Hr. formand! Jeg vil gerne bruge mit indlæg til at opfordre alle EU-landene til at følge den britiske praksis med hotlines, der har beføjelser til at fjerne ulovligt indhold, således at hotlinen, når den opdager og anmelder billeder med misbrug af børn på nettet, øjeblikkeligt kan beordre indholdet fjernet af tjenesteudbyderen eller hostfirmaet. Dette forslag støttes af Internet Watch Foundation, der er beliggende i Oakington i Cambridgeshire i min valgkreds. Jeg vil også gerne takke kommissær Reding for den omtale, hun har givet dem i hele EU.
<P>
I vores parlamentariske ændringsforslag 25 opfordrer vi til oprettelse af disse hotlines, og deres nære forbindelse med politiet kan fremme dette mål. Der er brug for hurtige retshåndhævende foranstaltninger for at stoppe sites, der blot flytter servere fra land til land for at undgå at blive opdaget, og for at stoppe det fortsatte misbrug af børn, der finder sted, ikke kun når billederne bliver taget, men også hver gang de bliver set på.
<SPEAKER ID="186" NAME="Manolis Mavrommatis" AFFILIATION="PPE-DE">
(EL) Hr. formand, fru kommissær! Kommissionens forslag om at etablere et europæisk program om beskyttelse af børn, der bruger internettet, har baggrund i den europæiske aktion til fremme af større sikkerhed for mindreårige, der bruger de nye teknologier. Det er et vigtigt skridt fra Kommissionens side.
<P>
Den øgede viden inden for it-sektoren har betydet, at børn er mere udsat for farerne i forbindelse med ulovligt og skadevoldende onlineindhold. Jeg glæder mig derfor også over de bestræbelser, som alle har lagt for dagen for at nå Kommissionens mål, nemlig at sikre den størst mulige sikkerhed ved brug af internettet, især børnenes.
<P>
Jeg støtter også forslaget fra ordføreren, som jeg lykønsker, om straks at vedtage programmet, så det kan træde i kraft fra den 1. januar 2009. Jeg håber også, at vi får en passende finansiel ramme for perioden fra 2009 til 2013, eftersom den øgede tilstedeværelse af børnepornografi på internettet får alarmen til at ringe og opfordrer os til øjeblikkelig handling.
<SPEAKER ID="187" NAME="Anna Záborská" AFFILIATION="PPE-DE">
- (SK) Hr. formand! Jeg lykønsker ordføreren. Vand er godt, men når det ikke er rent, er vi nødt til at filtrere det. Det samme gælder for internettet. Davide-filteret giver adgang til internettet via et sikkert og kontrolleret netværk og beskytter især de unge brugere mod upassende websteder. Det anvender den mest avancerede teknologi og opdateres konstant. Det er meget effektivt. Adgangen blokeres til websteder, der indeholder pornografi, pædofili, voldtægt, satanisme, sort magi m.v. Samtidig angiver det årsagen til blokeringen.
<P>
Filteret er også effektivt mod firmaer, der bruger telefonnumre, der opkræver meget høje takster. Davide er beregnet for alle, der ønsker at beskytte deres computer mod usikre websteder. Den adfærdskodeks, vi skal stemme om, kræver, at unge skal være sikret en sikker adgang til internettet. Alt, hvad man skal gøre, er at registrere sig på www.davide.it.
<SPEAKER ID="188" NAME="Pál Schmitt" AFFILIATION="PPE-DE">
(HU) Mange tak, hr. formand, fru kommissær! Internettet, spillekonsoller og computerspil har en masse voldeligt, brutalt og erotisk indhold, og de kan også forårsage afhængighed, søvnløshed, sindsbevægelse og spiseforstyrrelser. De fleste børn er endnu ikke parat til denne type indhold, og der er risiko for, at de vil vokse op som psykologisk forstyrrede, afvigende voksne. Der er ingen tvivl om, at den moderne teknologi gør det muligt at filtrere uønsket indhold fra ved hjælp af softwareapplikationer, ligesom vi har gjort med spam - uønsket mail - og hindre adgangen til skadevoldende websteder på computere, der bruges af børn. Oplysningerne om denne mulighed bør gøres alment kendt blandt forældrene, og computerfabrikanterne bør opfordres til at gøre sådanne programmer tilgængelige som en tvungen komponent i nye computere. Det, der er brug for, er en slags digital miljøbeskyttelse. Det er klart, at der er nogle, der fortolker dette som et forsøg på at begrænse internetfriheden, men efter min mening er det vigtigt at beskytte vores børns mentale sundhed og værdighed. Mange tak.
<SPEAKER ID="189" NAME="Zuzana Roithová" AFFILIATION="PPE-DE">
(CS) Hr. formand! Antallet af europæere, der er koblet på internettet, stiger eksponentielt. Børnene tilbringer mere og mere tid på nettet, og de kriminelle aktiviteter på websteder, der er let tilgængelige for unge mennesker, skyder op som paddehatte med samme fart. I den aktuelle situation, hvor Interpols database har registreret mere end 500 000 billeder med børnepornografi - halvdelen af børnene har allerede været inde på pornografiske websteder på et givet tidspunkt, mens kun 4 % af forældrene end indrømmer, at der er mulighed for, at deres børn gør noget sådant - er jeg bekymret for, at budgettet til internetsikkerhed er for lille. Der er brug for at investere i udvikling af computersystemer, der effektivt vil fjerne sådanne ting ved roden. EU bør i denne forbindelse slå kræfterne sammen med USA og Japan. De meget forskellige projekter, vi har set hidtil, skal erstattes af foranstaltninger rettet mod børn, forældre, skoler, telekommunikationsoperatører, regeringsorganer, ngo'er m.v. Derudover glæder jeg mig over netværket af hotlines, hvor bekymrede borgere og forældre kan anmelde skadevoldende internetindhold. Den Tjekkiske Republik har f.eks. en sådan hotline, der drives af Naše dítě, der er en ngo.
<SPEAKER ID="190" NAME="Jim Allister" AFFILIATION="NI">
(EN) Hr. formand! Det er en ulykkelig realitet, at de vidunderlige muligheder, som internettet giver os alle, direkte proportionelt har forøget den moralske, psykiske og sociale fare for vores børn og unge i hele verden.
<P>
Betænkningen fokuserer meget rigtigt på, hvad vi kan gøre for at hindre misbrug af internettet, især med hensyn til børnepornografi, onlinegrooming og opfordringer til selvskadende adfærd, og et af de mest skræmmende eksempler herpå er websteder som rent faktisk opfordrer til selvmord.
<P>
Jeg er sikker på, at Safer Internet-programmet vil forstå at tackle disse problemer med succes. For mig er der tre centrale spørgsmål. For det første skal vi forbedre muligheden for et effektivt politisamarbejde, og jeg synes, at vi skal støtte etableringen af en europæisk database for børnepornografiske billeder. For det andet skal vi sikre en bedre sporbarhed af de finansielle bevægelser, der er knyttet til børnepornografi, og for det tredje skal vi sørge for et avanceret sikkerhedsmærke, så forældrene kan have tiltro til, hvad det er sikkert for deres børn at se på.
<SPEAKER ID="191" NAME="Miroslav Mikolášik" AFFILIATION="PPE-DE">
- (SK) Hr. formand! Der er et par ting, jeg gerne vil sige om betænkningen. Den nævner farer såsom trusler, børnepornografi, internetgrooming, intimidation, spredning af racistisk indhold og opfordringer til selvskadende adfærd. Jeg er sikker på, at internettet er en af de største tekniske landvindinger i det 20. århundrede, men det kan samtidig berøve børn glæden ved ren og oprigtig kærlighed og etableringen af naturlige forhold. I de forskellige internetbaserede chattjenester er de, der ikke bruger vulgære udtryk, og som ikke praler med deres seksuelle bedrifter, definitivt "out".
<P>
Jeg vil gerne komme nærmere ind på de forfærdelige statistikker om børnemisbrug via internettet. Som et medlem af Parlamentet, for hvem familieværdierne er meget vigtige, vil jeg gerne understrege, at internettet er en af de måder, hvorpå samfundet kan berøve børnene deres uskyld. Jeg vil gerne påpege behovet for større ansvarlighed, og ansvarlighed er det nøgleord, som både internettjenesteudbyderne og forældrene skal påtage sig for at beskytte børnene mod at få adgang til indhold, som kunne skade deres naturlige udvikling.
<SPEAKER ID="192" NAME="Viviane Reding">
medlem af Kommissionen. - (EN) Hr. formand! Jeg er helt enig i alt det, der er blevet sagt her i Parlamentet, og jeg takker parlamentsmedlemmerne, fordi de ikke alene har holdt denne forhandling, men fordi de har taget forhandlingen med hjem til deres vælgere og til folk i de områder, hvor de er aktive, for jeg mener, at det grundlæggende problem er, at de voksne ikke ved nok.
<P>
Børn har ofte meget god forstand på at håndtere de nye teknologier, og det er første gang i menneskehedens historie, at børn ved mere end forældrene, lærerne og de voksne. Så vi er virkelig nødt til at give forældrene, lærerne og de voksne mere viden på dette område, og efter min mening er det et fælles ansvar for alle dele af samfundet, ikke kun for politikerne, men også ngo'erne og ikke mindst internettjenesteudbyderne. Jeg glæder mig f.eks. også over, at mobiltelefonindustrien har undertegnet en fælles hensigtserklæring om at informere forældrene og hindre, at der kommer skadevoldende indhold på 3G-telefonerne.
<P>
Det netværk af hotlines, vi har etableret med vores Safer Internet-program, er meget vigtigt, og det fungerer perfekt i de fleste medlemsstater. Som svar på spørgsmålet fra et ungarsk medlem af Parlamentet kan jeg sige, at den ungarske hotline vil blive genstartet i 2009. Der er kun to medlemsstater, der endnu ikke har en hotline, og én medlemsstat, der overlader disse problemer til politiet. Derfor kan vi allerede i dag sige, at Safer Internet-programmet har en meget positiv virkning. Personligt ville jeg ønske, at disse hotlines var bedre kendt. De er allerede alment kendt i mange lande, men ikke i alle. De kan derfor som medlem af Parlamentet hjælpe til med at udbrede kendskabet til disse hotlines ved hjælp af mange forskellige aktiviteter. Jeg ville virkelig være Dem meget taknemmelig, og det tror jeg også, at forældrene og børnene ville være.
<P>
Der var nogle spørgsmål om straffesager i EU. Her er jeg nødt til at fortælle Dem, at det ville være rigtig godt, hvis alle medlemsstaterne ratificerede konventionen om cyberkriminalitet. Jeg kan også fortælle Dem, at indenrigs- og justitsministrene under ledelse af min ven, kommissær Barrot, arbejder med alle disse spørgsmål, herunder spørgsmålet om grooming, som hr. Barrot om kort tid vil forelægge et forslag om. Jeg kan også forsikre Dem, at det internationale politisamarbejde og samarbejdet om retshåndhævelse er godt på vej. Så tingene går her i den rigtige retning.
<P>
Hvad angår spørgsmålet om filtre til uønsket indhold, er det endnu en gang et spørgsmål om at informere forældrene. De fleste forældre ved ikke, at der findes filtre, og at de har mulighed for at bruge disse filtre. Det er derfor, at jeg har anmodet internettjenesteudbyderne om, at de, når de indgår kontrakter med forældre, reelt informerer dem om de muligheder, de har for at hindre dette indhold i at nå deres børn.
<P>
Det vedrører de meget unge børn. Når det drejer sig om de unge, skal vi naturligvis give børnene selv mere viden, og det er derfor, jeg mener, at det bedste, vi kan gøre, er at oplyse dem, så de selv kan undgå at gå i fælden, for vi kan ikke stille en politimand bag ved hvert eneste barn - det er virkelig ikke muligt. Men børnene har meget god forstand på, hvad der er positivt indhold, og hvad der ikke er positivt indhold. Så jeg tror, at vi med Safer Internet-programmet kan styrke børnenes egen viden, udover at informere forældrene og lærerne. Det bliver vores pligt i de næste måneder og år, og hvis alle deltager heri, vil det være den bedste løsning på problemet.
<P>
Jeg takker ordføreren og alle parlamentsmedlemmerne, som hjælper med at gøre internettet til et sikkert sted for vores børn.
<SPEAKER ID="193" NAME="Roberta Angelilli" LANGUAGE="IT">
Hr. formand, mine damer og herrer! Jeg vil gerne takke kommissæren. Hun har givet os nogle vigtige tilsagn, herunder den kendsgerning, at Kommissionen og kommissær Barrot har til hensigt at finde en juridisk bindende definition på "grooming", en fælles definition for alle medlemsstaterne. Efter min mening er det en meget vigtig målsætning.
<P>
Jeg tror selvfølgelig ikke, at dette program kan løse alle problemerne, ikke mindst fordi det kun er et program, der naturligvis har sine retslige og budgetmæssige begrænsninger. Når det er sagt, fremgår det klart af forhandlingen, at Europa-Parlamentet ønsker at tage aktiv del i bekæmpelsen af skadevoldende onlineindhold. Når det gælder fremtiden, er målet også at forbedre koordineringen af aktioner mod dette indhold på europæisk plan og gøre de mest succesfulde bedste praksisser og foranstaltninger tilgængelige og dele oplysninger og metoder. Efter min opfattelse bør det internationale samarbejde hele tiden øges inden for denne sektor, der som nævnt af andre medlemmer ikke kender til grænser. Vi er derfor nødt til at gå videre med tidstro deling af data og information.
<P>
Parlamentet ønsker at være på forkant med dette område. Vi har mange forslag, hvoraf nogle er blevet nævnt af mine kolleger, f.eks. forslaget om et børnevenligt mærke, den rolle, som hotlines skal spille, og samarbejde mellem politistyrkerne for at forhindre og bekæmpe misbrug på nettet, men også behovet for, at mobiltelefonoperatørerne og tjenesteudbyderne gennemfører selvregulerende initiativer. Derudover mener jeg, at vi er nødt til at arbejde sammen for at spore de finansielle transaktioner, der er forbundet med udvekslingen af børnepornografiske billeder.
<P>
Jeg er enig med kommissæren i, at oplysnings- og uddannelseskampagner, der ikke kun er rettet mod børnene, men også mod de voksne, forældrene og lærerne, og ikke med det formål at kriminalisere de nye teknologier - for de er af vital betydning - er vigtige for Europas børn.
<SPEAKER ID="194" NAME="Formanden">
Forhandlingen er afsluttet.
<P>
Afstemningen finder sted på onsdag.
<P>
Skriftlige erklæringer (artikel 142)
<SPEAKER ID="195" NAME="Cristian Silviu Buşoi  " AFFILIATION="ALDE">
skriftlig. - (RO) Jeg glæder mig over dette initiativ, der fokuserer på uddannelse af såvel forældre som børn i brugen af internettet for at sikre, at sidstnævnte bliver mindre sårbare over for misbrug på nettet. Jeg synes, at det er en god idé at producere uddannelsesmateriale på skolerne, men jeg tror, at det ville være nyttigt at sørge for programmer, der er tilpasset de forskellige aldersgrupper. Man kan trods alt ikke forklare tingene på samme måde for en seks- eller en syvårig som for en 16-årig teenager.
<P>
Jeg mener også, at det er nødvendigt at udvikle mere effektive filtreringsteknologier, da man ganske ofte modtager spam i sin mailboks, der indeholder pornografisk materiale, som er let tilgængeligt for børn med en e-mail-konto. Der er brug for en yderligere indsats for at kontrollere alderen hos de personer, der får adgang til sider med pornografisk indhold, da det er meget nemt for mindreårige at få adgang til denne slags websteder.
<P>
Endelig støtter jeg initiativet, der opfordrer til internationalt samarbejde på området. Det bedste ville stadig være at nå frem til en overordnet aftale, især med hensyn til at mærke websteder med udsagnet "indholdet er sikkert for børn", eftersom et meget stort antal websteder, der er skadelige for børn, hostes af domæner, som ikke administreres af organisationer fra EU.
<SPEAKER ID="196" NAME="Zita Gurmai  " LANGUAGE="HU">
Etableringen af et flerårigt fællesskabsprogram til beskyttelse af børn, der bruger internettet og andre moderne kommunikationsteknologier, er efter min mening af afgørende betydning og helt uundværligt, da det er i vores fælles samfundsmæssige interesse at bruge alle de forhåndenværende midler til at beskytte vores børn mod skadevoldende og farligt indhold.
<P>
Initiativerne vil, ud over den kendsgerning, at de først og fremmest har til formål at beskytte børnene, have en multiplikatoreffekt, da de også vil fremme en øget internetsikkerhed. For at nå disse mål er der brug for samarbejde fra forældrene, skolerne, tjenesteudbyderne, de offentlige myndigheder og foreninger, for det er kun, hvis vi alle arbejder sammen, at vi bliver i stand til at tage effektive skridt til at beskytte vores børn.
<P>
I kampen mod det skadevoldende indhold er de foranstaltninger, som medlemsstaterne har vedtaget, også af stor betydning, f.eks. oprettelsen af nationale kontaktpunkter og et effektivt samarbejde mellem disse. Jeg synes, at det er vigtigt at etablere effektive metoder og mekanismer, der omfatter information, bistand via en hotline, øjeblikkelig handling, forebyggelse, oprettelse af en database med erfaringer og bedste praksis samt løbende monitorering.
<SPEAKER ID="197" NAME="Edit Herczog  " LANGUAGE="HU">
Hr. formand, mine damer og herrer! Vi skal lige til at vedtage en ny beslutning om beskyttelse af børn. Som mor glæder jeg mig over initiativet og er enig i, at børn skal beskyttes mod ulovligt indhold på internettet og i andre fora, der er målrettet dem, samt mod indhold, der på anden måde bringer deres udvikling i fare.
<P>
Ud over de ovennævnte målsætninger er jeg overbevist om, at vi ikke vil få succes, hvis vi udelukkende forsøger at beskytte børnene ved at forsøge at udelukke pornografisk eller ulovligt indhold fra deres omgivelser. Selv om det ville være ideelt, hvis vi kunne gøre det, er det umuligt. Det er derfor, at jeg ud over forebyggelse mener, at det er vigtigt, at børnene lærer, hvad de skal gøre, hvis de modtager denne slags anmodninger, eller hvis de udsættes for sådanne påvirkninger.
<P>
Vi skal gøre dem opmærksom på, at de kan søge hjælp, og at denne hjælp reelt findes og er tilgængelig. Vi er nødt til at forberede alle børn på, at de kan blive udsat for sådan en hændelse, ligesom vi lærer dem, at de ikke må sætte sig ind i en bil, de ikke kender, eller tage imod slik fra fremmede. Denne slags forberedelse er det nære miljøs hovedansvar, dvs. forældrene, familien og skolen. Det forslag, vi nu skal stemme om, er særlig vigtigt, men det kan kun blive effektivt, hvis det går hånd i hånd med bestræbelser på at beskytte barnets omgivelser.
<SPEAKER ID="198" NAME="Lívia Járóka  " LANGUAGE="HU">
Jeg vil gerne lykønske min kollega, Roberta Angelilli, med hendes betænkning om beskyttelse af børn, der bruger internettet og andre kommunikationsteknologier, og som gør opmærksom på en ret alvorlig og voksende fare. Ved hjælp af stadig mere bredt tilgængelige nye teknologier og computerfærdigheder bliver vores børn i større og større omfang udsat for fare for mobning, børnepornografi, trusler og opfordringer til racisme. Vi hører om et voksende antal tilfælde, hvor kriminelle udnytter internettets chattjenester til at fange deres uforberedte, mindreårige ofre og vinde deres tillid med det formål at udnytte dem seksuelt.
<P>
De skræmmende data tyder på, at de nye farer, der er fulgt i kølvandet på den teknologiske revolution, skal håndteres ved hjælp af en harmoniseret EU-handlingsplan, der er i stand til at tackle alle problemets mange aspekter, med inddragelse af børnene, familierne, skolerne og lærerne og i samarbejde med kommunikationssektorens operatører og de retshåndhævende myndigheder. Kommissionens flerårige fællesskabsprogram skal indeholde foranstaltninger til at bekæmpe det desværre stadig mere udbredte ulovlige og skadevoldende indhold på internettet, på den ene side ved at øge bevidstgørelsen og på den anden side i form af mere effektiv og koordineret brug af de strafferetlige instrumenter, der er til rådighed i de enkelte medlemsstater. Derudover skal lærerne, omsorgspersonerne og først og fremmest forældrene gøres opmærksom på de nye kommunikationsteknologiers skjulte farer. Jeg er sikker på, at Parlamentet - i overensstemmelse med mine kollegaers ønsker - vil vedtage forslaget snarest muligt, og at det nye program kan blive iværksat til januar.
<SPEAKER ID="199" NAME="Katalin Lévai  " AFFILIATION="PSE">
skriftlig. - (HU) I henhold til Eurobarometer bruger 74 % af de 12- til 15-årige internettet dagligt, og mange af disse unge udsættes for pornografiske billeder. Ifølge Internet Watch Foundations undersøgelse er forekomsten af misbrug af børn på internettet steget med 16 % i de seneste år. Disse data viser klart, at onlinesikkerheden for børnene kun kan opnås ved hjælp af en tilgang på flere niveauer, som omfatter børnene, familierne, skolerne, operatørerne inden for telekommunikationssektoren, herunder internettjenesteudbyderne, og retsvæsenet.
<P>
Jeg synes, at forebyggelse skal spille en nøglerolle, når det drejer sig om at beskytte børnene på internettet. Jeg synes, at det er vigtigt, at der bliver krav om en særlig tilladelse til at drive og få adgang til websteder med pornografi, vold og andet indhold, der skader børnenes udvikling. Da det i visse lande er en veletableret praksis - med retsmyndighedernes billigelse - at blokere adgangen til websider med pædofilt indhold på nationale og udenlandske servere, og eftersom landenes nuværende retsgrundlag som helhed gør det muligt at fjerne et sådant indhold, opfordrer jeg medlemsstaternes retsmyndigheder til at tage de nødvendige skridt til at blokere sådanne websteder. Det bør desuden overvejes, om vi ikke burde anse såvel oprettelsen af sådanne websteder, som det at kigge på dem, for en forbrydelse.
<P>
I forebyggelsesøjemed er der brug for passende uddannelse og vidtgående information. Børnene skal udstyres med den nødvendige viden, så de bliver i stand til at bruge en vifte af redskaber til at identificere mulige misbrugere og forsvare sig selv i mod dem.
<SPEAKER ID="200" NAME="Roxana Plumb  " AFFILIATION="PSE">
skriftlig. - (RO) Nu til dags tilbyder internettet en verden fuld af information og underholdning, men også et miljø, der er yderst farligt for børn. Det er derfor, at jeg mener, at det er absolut nødvendigt at iværksætte Safer Internet-programmet for at beskytte børn, der bruger internettet og nye teknologier.
<P>
Programmets succes vil afhænge af den måde, som finansieringen på 55 mio. EUR bliver brugt, men det afhænger også af, hvor stor succes vi får med at kombinere de tekniske og uddannelsesmæssige aspekter. Undersøgelser viser, at anvendelse af en softwareapplikation til at filtrere de farer, som børnene er udsat for, beskytter 90 % af børnene, mens forældrene og de umiddelbare omsorgspersoner er ansvarlige for at beskytte de sidste 10 %. De skal forklare de mindreårige, at de ikke må aftale at mødes med en fremmed fra internettet, at de ikke må besvare beskeder med et obskønt indhold, og at de ikke må give fremmede oplysninger og fotografier af personlig karakter.
<P>
Den model, der anvendes inden for den visuelle massemediesektor, hvor tv-kanalerne nævner den tilladte minimumsalder for at se en film eller et program, bør også tilpasses til onlinemedierne. Et første skridt til at beskytte børnene mod ulovligt indhold på internettet ville være eksplicit at mærke websteder som "velegnet for børn".
<SPEAKER ID="201" NAME="Bogusław Rogalski  " LANGUAGE="PL">
Programmet til beskyttelse af børn, der bruger internet og nye teknologier, er en af de grundlæggende former for beskyttelse af børn, der med udbredelsen af teknologi og det øgede kendskab til brugen af computere i øjeblikket er udsat for fare på grund af ulovligt indhold og skadevoldende adfærd såsom børnepornografi, mobning, "grooming" og forførelse gennem internettet.
<P>
Ifølge statistikkerne bruger over 70 % af de unge mellem 12 og 15 år internettet i ca. tre timer hver dag. Desværre har de fleste af disse unge mennesker set billeder af pornografisk art. Det stigende antal internetsteder, der indeholder pornografi, og den stadig lavere gennemsnitsalder for børn, som bliver ofre for denne proces, giver også anledning til bekymring.
<P>
En flersporet tilgang er den eneste måde, hvorpå sikkerheden for børn kan øges i forbindelse med internettet. Dette bredt baserede program skal involvere børn, deres familier, skoler, kommunikationsoperatører, leverandører af internettjenester og andre institutioner. En vigtig rolle i bekæmpelsen af skadevoldende adfærd på internettet bør spilles af hotlines, der indsamler information om ulovligt indhold. Børn bør undervises i, hvordan de undgår farlig adfærd på internettet. Forældre og lærere bør deltage i undervisning om computerbrug for at mindske generationskløften i forbindelse med nye teknologier og sikre, at farerne kan bekæmpes mere effektivt.
<SPEAKER ID="997" NAME="Katrin Saks  " AFFILIATION="PSE">
skriftlig. - (ET) I takt med at internettet vinder stadig større indpas i hverdagen, har nutidens børn en stadig større risiko for at blive ofre for misbrug, kontakt med seksuelle formål eller mobning osv. i et webmiljø.
<P>
Ifølge den EU Kids Online-rapport, der blev offentliggjort for nylig, har 68 % af børnene i mit land, Estland, adgang til internettet hjemmefra. Det er et af de højeste tal i Europa og svarer til tal for Danmark, Belgien, Sverige og Det Forenede Kongerige.
<P>
Høj internetadgang bør ikke automatisk betyde, at der er en større risiko for at opleve mobning eller ubehageligt materiale, men af alle de lande, der er blevet undersøgt, ligger Estland i den gruppe, som har den højeste internetadgang sammen med Nederlandene og Det Forenede Kongerige.
<P>
Der er mange ligheder i Europa - halvdelen af alle børn afslører oplysninger om sig selv, fire ud af 10 kommer i kontakt med pornografisk materiale, en tredjedel støder på voldeligt materiale, mange modtager uopfordrede kommentarer af seksuel art, og hele 9 % mødes rent fysisk med mennesker, som de har mødt på internettet. 15-20 % af de europæiske unge har været udsat for mobning på internettet. I Estland er dette tal endnu højere, nemlig 31 % (mellem seks og 14 år).
<P>
Jeg synes, vi skal rette større opmærksomhed mod sådanne spørgsmål, især i medlemsstater som Estland, hvor børn i stadig højere grad bruger internettet til daglig. Der er naturligvis positive sider ved brugen af internettet. Vi må imidlertid være mere opmærksomme på de farer, der er forbundet hermed.
<SPEAKER ID="996" NAME="Toomas Savi  " AFFILIATION="ALDE">
skriftlig. - (EN) I sin betænkning fokuserer Roberta Angelilli meget på pornografi på internettet, som er tilgængeligt for børn, men der er et andet problem, som giver anledning til endnu større bekymring. Det er vold. Pornografisk materiale kan være foruroligende, men det kan virkelig tilskynde unge til at begå tankeløse handlinger, hvis de ser meget levende billeder af vold mod andre eller endog af selvpåført skade. Tænk bare på alle de tilfælde af forskelsbehandling af og vold mod minoritetsunge, eller tænk på skoleskyderierne.
<P>
For ganske nylig var der to skoleskyderier i Finland - meget tæt på min valgkreds, Estland. Det blev bemærket, at gerningsmanden oploadede voldeligt materiale på internettet, lige før han begik den afskyelige handling. Det materiale var tilgængeligt for andre forstyrrede unge, og vi har ingen idé om, hvad der bliver det næste.
<P>
Jeg mener, at EU bør træffe alvorlige foranstaltninger til at stoppe den slags fremme af vold uden dog at begrænse folks ytringsfrihed. Hvert menneskeliv skal værdsættes, og når vores unge har brug for hjælp eller vejledning, skal vi sørge for det. Vi har ikke råd til at ødelægge eller spilde de unges liv, da de er Europas fremtid.
<SPEAKER ID="995" NAME="Czesław Adam Siekierski  " LANGUAGE="PL">
Den aktuelle situation er, at unge mennesker som regel er dygtigere til at bruge nye teknologier end den ældre generation. Internettet rummer ingen hemmeligheder for børn og unge, der som regel er bedre informeret end deres forældre om, hvordan det fungerer. Samtidig er det imidlertid børn og unge, som er mest udsat for psykologisk vold på internettet.
<P>
Ifølge data, som blev indsamlet i en kampagne om børns brug af internettet, har halvdelen af alle polakker, der bruger internettet, været udsat for fornærmelser, ydmygelser og trusler på nettet.
<P>
Situationen er endnu mere alvorlig, når det drejer sig om børn. Over 70 % af de unge internetbrugere har set pornografisk eller erotisk materiale på nettet, og over halvdelen af dem har set grusomme og voldelige scener.
<P>
Det skal dog understreges, at et stort flertal af disse unge mennesker faldt over dette materiale tilfældigt og ikke bevidst gik ind på de pågældende websteder. Kun 12 % af børnene indrømmede, at de søgte efter den slags websteder.
<P>
Jeg citerer disse statistikker for Parlamentet og bruger mit eget land som eksempel for at gøre medlemmerne opmærksomme på alvoren af den fare, vores yngste borgere er udsat for.
<P>
Jeg mener derfor, at det planlagte program til beskyttelse af børn absolut skal gennemføres.
<SPEAKER ID="202" NAME="Silvia-Adriana Ţicău  " AFFILIATION="PSE">
skriftlig. - (RO) Børn bruger i stadig stigende grad internettet til at kommunikere, finde information, få adgang til viden og som fritidsbeskæftigelse. Børnene og deres familier skal være opmærksomme på risiciene i den forbindelse, og de skal frem for alt overholde visse regler, der kan beskytte dem, når de bruger internettet.
<P>
Internettet skal fortsat være et åbent, men samtidig sikkert, medie. Programmet for et sikrere internet fortsætter og styrker de tidligere programmer, dvs. "Safer Internet" og "Safer Internet plus". Jeg vil dog gerne gøre opmærksom på, at programmets effektivitet afhænger af, at befolkningens bevidsthed øges og på, hvordan den specifikke lovgivning håndhæves på nationalt plan. Enhver hændelse, hvor et barn eller ungt menneske udsættes for uønskede forespørgsler eller endog mobning på internettet, skal tages alvorligt, indberettes og håndteres på passende vis.
<P>
I henhold til en nylig rapport har to tredjedele af de unge modtaget uønskede forespørgsler, mens de var på internettet, og 25 % har set uønsket materiale med uanstændigt indhold. Desværre har mange forældre og lærere stadig ikke føling med de digitale medier og træffer ikke de nødvendige foranstaltninger til at beskytte børnene på internettet. Jeg vil gerne opfordre Kommissionen til sammen med medlemsstaterne at gøre en fælles indsats for at fremme samarbejdet mellem centre, der varetager rapportering af og reaktioner på hændelser i forbindelse med internetsikkerhed.
