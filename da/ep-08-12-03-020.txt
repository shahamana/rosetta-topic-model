<CHAPTER ID="020">
Transaktioner inden for Fællesskabet (fælles merværdiafgiftssystem) - Transaktioner inden for Fællesskabet - Den Europæiske Revisionsrets særberetning nr. 8/2007 om medlemsstaternes samarbejde om momskontrol (forhandling) 
<SPEAKER ID="257" NAME="Formanden">
Næste punkt på dagsordenen er forhandling under ét om
<P>
betænkning af José Manuel García-Margallo y Marfil for Økonomi- og Valutaudvalget om forslag til Rådets direktiv om ændring af Rådets direktiv 2006/112/EF om det fælles merværdiafgiftssystem med henblik på at forebygge momsunddragelse i forbindelse med transaktioner inden for Fællesskabet - C6-0154/2008 -
<P>
betænkning af José Manuel García-Margallo y Marfil for Økonomi- og Valutaudvalget om forslag til Rådets forordning om ændring af Rådets forordning (EF) nr. 1798/2003 med henblik på at forebygge momsunddragelse i forbindelse med transaktioner inden for Fællesskabet
<P>
- C6-0155/2008 - og
<P>
betænkning af Bert Staes for Budgetkontroludvalget om Den Europæiske Revisionsrets særberetning nr. 8/2007 om det administrative samarbejde vedrørende merværdiafgift
<P>
.
<SPEAKER ID="258" NAME="José Manuel García-Margallo y Marfil" LANGUAGE="ES">
Fru formand! Jeg vil først beklage, at den ansvarlige kommissær ikke er her, selv om jeg egentlig ikke er overrasket, fordi vi hører en masse støj, men ikke meget indhold i forbindelse med dette emne: store retoriske erklæringer om bekæmpelse af momssvig og meget få foranstaltninger til at gøre det med.
<P>
De meddelelser, som kommissæren har fremlagt for os, heraf den sidste den 1. december i år, gør meget ud af de skader som momsunddragelse forårsager. Momsunddragelse påvirker sufficiensen, påvirker ligeligheden og forårsager markedsforvridninger med virkelig store beløb. Momssvig beløber sig hvert år til mellem 60 mia. EUR og 100 mia. EUR.
<P>
Hvordan kan momssvig stoppes? Den diagnose, der gives i disse meddelelser, er generelt korrekt, retorisk og svulstig. De siger, at de nationale myndigheder er ansvarlige for at håndtere svig, men at aktiviteter, hvor leverandøren og kunden ikke er bosiddende i samme land, kræver samarbejde mellem medlemsstaterne. De påpeger også, at Revisionsretten i sin særberetning nr. 8/2007 anfører, at et sådant samarbejde har været klart utilfredsstilende, og at der derfor skal træffes foranstaltninger. Problemet kommer, når kommissæren begynder at fortælle os, hvilke foranstaltninger der skal træffes. Han siger helt rimeligt, at der er to strategier: den ene, som han kalder ambitiøs, er en væsentlig reform af momssystemet kædet sammen med enten indførelse af en ordning for omvendt betalingspligt ("reverse charge"mekanisme) eller beskatning af transaktioner inden for Fællesskabet omfattende en clearinginstitution ("clearing house"), mens den anden er, hvad kommissæren kalder "konventionelle foranstaltninger".
<P>
Vi udledte fra hans optræden her den 24. juni, at han ikke under nogen omstændigheder overvejede at igangsætte en ambitiøs reform, og at han ville begrænse sig til "konventionelle foranstaltninger". Da han efterfølgende beskrev de konventionelle foranstaltninger, fremlagde han dog fire, som i princippet ikke er dårlige. Han talte om at reducere tidsrammerne for obligatoriske angivelser, forbedre samarbejdet mellem skatteadministrationerne, indføre solidarisk hæftelse i tilfælde, hvor køberen af varerne ikke angiver, hvem der har solgt varerne, og forbedre de disponible oplysninger om momsregistrerede virksomheder. Han afsluttede derefter med at sige, at disse fire foranstaltninger ikke var blandt de konkrete foranstaltninger, han påtænkte at vedtage. I dag fremsætter han to ændringsforslag til direktivet og forordningen. Han siger, at formålet med det første er at reducere fristen for fremsendelse af de angivelser, momsregistrerede virksomheder skal indgive, fra tre til én måned, og formålet med det andet er at reducere fristen for fremsendelse af disse oplysninger mellem medlemsstaterne fra tre til én måned. Punktum. Det er alt, hvad forslaget omhandler.
<P>
Økonomi- og Valutaudvalget har forsøgt at peppe denne virkelig kedelige historie lidt op, og vi har fremsat følgende ændringsforslag. Vi har godkendt et ændringsforslag, som gavner de små og mellemstore virksomheder, og som har til formål at forene bekæmpelse af momsunddragelse med en forenkling af den administrative byrde for små virksomheder, som Parlamentet og EU som helhed har forpligtet sig til. Vi siger derfor, at Kommissionen snart inden for to år skal fremlægge en rapport, der beskriver, hvordan disse foranstaltninger er blevet gennemført, hvordan de har påvirket virksomhedernes administrative omkostninger, og i hvilket omfang de har været effektive med hensyn til bekæmpelse af momsunddragelse.
<P>
Vi påpeger også, at Kommissionen skal involvere sig mere end hidtil i udformningen af lovgivning. Den bør spille en mere ledende rolle. Vi opfordrer den også til at centralisere de data, som de involverede medlemsstater overfører, udforme en håndbog med bedste praksis, så skatteadministrationerne kan arbejde mere effektivt, og udvikle indikatorer med henblik på at påvise, hvilke områder der er risikable, og hvilke der ikke er, og fortælle os, hvem der er i overensstemmelse, og hvem der ikke er. Endelig etablerer vi et register over fysiske personer, der ikke kan unddrage sig moms ved at etablere selskaber, for at gøre det nemmere at forfølge bedragere.
<P>
Jeg beklager, at kommissæren ikke kan besvare de ændringsforslag, vi har fremlagt.
<SPEAKER ID="259" NAME="Bart Staes">
ordfører. - (NL) Fru formand, hr. kommissær, mine damer og herrer! Skattesvig og momssvig er strafbare forseelser. De er økonomiske forbrydelser, men de er alligevel forbrydelser, og nogle gange er de forbundet med organiseret kriminalitet.
<P>
Hvilke summer taler vi om, fordi det gør det altid interessant? I 2007 anslog kommissær Kovács, at det samlede skattesvig beløb til mellem to og to og en halv gange EU's budget eller en sum på 200-250 mia. EUR. Momssvig anslås at udgøre 40 mia. EUR af dette beløb. Alt dette er sandsynligvis stærkt undervurderet, fordi Revisionsretten har anslået, at tabet i momsindtægter i 2005 beløb sig til 17 mia. EUR i Tyskland og 18,2 mia. EUR i Det Forenede Kongerige, som samlet tegner sig for godt 35 mia. EUR i tabte momsindtægter.
<P>
Det skal derfor hilses velkommen, at Kommissionen har finansieret en undersøgelse, at denne undersøgelse er i gang, og at resultaterne offentliggøres, så vi kan se problemets sande omfang.
<P>
Der er to grundlæggende problemer med hensyn til politikken. For det første skal samarbejdet mellem de nationale skatteadministrationer forbedres, og for det andet skal vi virkelig stræbe efter kortere tidsfrister, når medlemsstaternes administrationer indsamler og udveksler information, så tingene kan behandles meget hurtigere.
<P>
Min betænkning analyserer navnlig Revisionsrettens undersøgelse af momssvig. Revisionsretten undersøgte syv medlemsstater: Frankrig, Italien, Luxembourg, Nederlandene, Polen, Slovenien og Det Forenede Kongerige. Disse lande var samarbejdsvillige. Tyskland afvise dog ethvert samarbejde. I september indledte Kommissionen overtrædelsesprocedurer mod Tyskland, hvilket jeg støtter, hr. kommissær.
<P>
Revisionsretten konstaterede, at de grundlæggende forudsætninger for effektivt samarbejde om kontrol af denne form for svig fuldstændig mangler i nogle medlemsstater. Min medordfører påpegede, at det tager mere end tre måneder, inden anmodninger om information behandles. Det er faktisk utilgiveligt, fordi disse forseelser kan bekæmpes i realtid. Landenes interne organisation er dog også kommet under beskydning. Nederlandene og Tyskland efterlader meget at ønske. Der er total mangel på tilstrækkelig stærke kontrolordninger.
<P>
Det er et mysterium for mig, hvorfor medlemsstater afviser at vedtage en klar holdning, når de ved, at de går glip af milliarder i indtægter. Jeg forstår det virkelig ikke. Forbryderes frie bevægelighed er en kendsgerning. Et forenet Europa i kampen mod skattesvig er i vid udstrækning en drøm.
<P>
Der er dog også gode nyheder. Mit eget land, Belgien, har iværksat Eurocanet (Det Europæiske Karruselnetværk) for at forbedre den spontane udveksling af oplysninger. Dets effektivitet er dog også mindsket, fordi kun 24 medlemsstater deltager i samarbejdet, og tre af de store medlemsstater, nemlig Tyskland, Italien og Det Forenede Kongerige, har afvist at samarbejde.
<P>
Økofin-Rådet lancerede den 7. oktober en ny mekanisme, Eurofisc, for at forbedre samarbejdet mellem medlemsstaterne med henblik på at bekæmpe momssvig. Dette initiativ er efter min mening godt, men vil kun sikre merværdi, hvis alle medlemsstater deltager, og hvis det ikke blot er et mellemstatsligt samarbejde. Jeg mener, at Kommissionen bør inddrages i dette nye initiativ. Den bør under alle omstændigheder deltage, evt. som koordinator.
<P>
Endelig mener jeg også, at vi bør samarbejde meget tættere på det retlige område. Alle de eksisterende retlige hindringer i de nationale lovgivninger for grænseoverskridende strafferetlig forfølgelse skal omgående fjernes. I min betænkning har jeg anført en liste over foranstaltninger, der skal iværksættes. Jeg ville gerne have et svar eller en reaktion fra Kommissionen, og jeg beklager, at Rådet ikke er til stede, fordi det, når alt kommer til alt, er Rådet, der skal handle på dette område.
<SPEAKER ID="260" NAME="Louis Michel">
medlem af Kommissionen. - (FR) Fru formand, mine damer og herrer! Jeg takker Parlamentet og navnlig de to ordførere, hr. García-Margallo y Marfil og hr. Staes, for de konstruktive betænkninger, de har fremlagt om det følsomme emne vedrørende bekæmpelsen af momssvig i EU, herunder især Kommissionens første konkrete forslag på området.
<P>
Vi befinder os i dag ved et vendepunkt i gennemførelsen af vores strategi for bekæmpelsen af momssvig. De tre betænkninger, som Parlamentet vedtager i morgen, indeholder en række anbefalinger med hensyn til, hvordan kampen mod svig kan styrkes, og afspejler Deres holdning til den første af en lang række foranstaltninger.
<P>
Den 1. december vedtog Kommissionen en meddelelse med angivelse af de foranstaltninger, som den vil fremlægge i den kommende måneder, og et direktivforslag, der omhandler nogle af disse foranstaltninger. De planlagte forslag omhandler også de bekymringer og anbefalinger, hr. Staes giver udtryk for i sin betænkning.
<P>
De foranstaltninger, som Kommissionen agter at vedtage, kan opdeles i tre kategorier:
<P>
Den første omfatter foranstaltninger, der har til formål at forhindre momssvig. En af disse omhandler fastlæggelse af fælles minimumsstandarder for registrering og afregistrering i nationale databaser med henblik på at forbedre pålideligheden og sammenligneligheden af oplysningerne i disse databaser.
<P>
Der planlægges også forbedringer af proceduren for indhentning af elektronisk bekræftelse af erhvervsdrivendes momsregistreringsnumre og de tilsvarende navne og adresser for at forbedre leverandørernes retssikkerhed.
<P>
Endelig foreslår Kommissionen en forenkling af reglerne for fakturering og en rationalisering af reglerne vedrørende afgifternes forfald for at sikre forbedret anvendelse, en foranstaltning, der vil fremme kontrollen.
<P>
Den anden kategori vedrører foranstaltninger, der har til formål at forbedre skatteadministrationernes effektivitet, når det gælder opdagelse af momssvig. Foranstaltningen vedrørende reduktion af tidsrammerne, som er omhandlet i hr. García-Margallo y Marfils betænkninger, tilhører denne kategori. For at forbedre opdagelsen af momssvig skal vi også sikre, at momsfritagelser for import overvåges bedre, som Kommissionen foreslog sidste mandag, og udvide omfanget af de oplysninger, som medlemsstaterne skal stille til rådighed for skatteadministrationerne i andre medlemsstater via automatisk adgang til deres databaser.
<P>
Endelig omfatter denne kategori, som De sagde, også etableringen af et europæisk net, Eurofisc. Det har til formål at forbedre det operationelle samarbejde mellem medlemsstaterne i kampen mod skattesvig baseret på Eurocanet, som blev oprettet af den belgiske skatteadministration, og som støttes af Kommissionen og Det Europæiske Kontor for Bekæmpelse af Svig.
<P>
Den tredje kategori består af foranstaltninger, der har til formål at styrke skatteadministrationernes muligheder for at opkræve og inddrive skatter. De omfatter navnlig en foranstaltning, der angiver de tilfælde, hvor leverandører og kunder ved grænseoverskridende handler hæfter solidarisk for betalingen af moms. Det har uden tvivl til formål at styrke den retlige ramme for grænseoverskridende skatteinddrivelse.
<P>
Endelig omfatter de en foranstaltning, der har til formål at indføre solidarisk ansvar mellem medlemsstaterne for at beskytte de samlede skatteindtægter.
<P>
Kommissionen bemærker også, at Parlamentet vedvarende har ønsket at beskytte EU's finansielle interesser, idet momssvig også har konsekvenser for EU's budget over dets ressourcer.
<P>
Jeg glæder mig over Parlamentets støtte til forslaget om en forordning om gensidig administrativ bistand til bekæmpelse af svig, herunder navnlig momssvig.
<P>
Kommissionen glæder sig også over Parlamentets anmodning til Rådet om at fortsætte forhandlingerne om dette forslag, som vil tilvejebringe en detaljeret ramme, som vil sætte Kommissionen og Det Europæiske Kontor for Bekæmpelse af Svig i stand til at yde operationel støtte og levere information til medlemsstaterne som en del af kampen mod momssvig.
<P>
Parlamentets positive holdning i betænkningsforslaget til reduktion af tidsrammerne og Rådets hurtige arbejde med dette spørgsmål lover godt for de mere vidtrækkende forslag, som Kommissionen vil vedtage i nær fremtid.
<SPEAKER ID="261" NAME="Lidia Joanna Geringer de Oedenberg" LANGUAGE="PL">
Fru formand! Bekæmpelse af svig, som hidtil har været medlemsstaternes område, er et problem, der ikke kan løses udelukkende på nationalt plan. Bekæmpelse af skatteunddragelse kræver tættere samarbejde mellem de administrative myndigheder i medlemsstaterne og med Kommissionen.
<P>
Forslagene til det direktiv og den forordning, der er omhandlet i udkastet, er kun delvist baseret på de prioriterede henstillinger fra Økofin-Rådets møde i 2007. Ændringsforslagene har primært til formål at gøre indsamlingen og udvekslingen af oplysninger vedrørende transaktioner inden for Fællesskabet hurtigere ved at standardisere procedurerne og ved at reducere fristen for angivelse af transaktioner inden for Fællesskabet og fristen for fremsendelse af disse oplysninger mellem medlemsstaterne til én måned.
<P>
Harmonisering af momskravene vil sikre effektiv bekræftelse af de fremsendte oplysninger. Kravet om, at medlemsstaterne skal acceptere elektroniske momsangivelser, vil også forenkle processen betydeligt.
<P>
De foreslåede lovgivningsinstrumenter repræsenterer kun de første skridt hen imod virkeliggørelsen af forslagene fra Økofin-Rådets møde. Vi har endnu ikke en detaljeret vurdering af indvirkningen af de nye formelle krav til tjenesteydelsesleverandører, og der bør udarbejdes en særlig rapport om dette spørgsmål, navnlig da det vedrører de administrative omkostninger, der skal betales af skatteyderne og de administrative myndigheder, og effektiviteten af bekæmpelsen af skatteunddragelse.
<P>
På baggrund af Revisionsrettens velbegrundede kritik med hensyn til manglen på effektivt administrativt samarbejde på dette område bør Kommissionen overveje at spille en større rolle, navnlig med hensyn til udarbejdelse af analyser og fremlæggelse af gode modeller.
<SPEAKER ID="262" NAME="Gabriele Stauner" LANGUAGE="DE">
Fru formand, mine damer og herrer! Omkring 2,25 % af EU's BNP, hvilket svarer til et beløb på ca. 200 mia. EUR, tabes hvert år som følge af momsunddragelse, -omgåelse og -svig, som hr. Staes allerede har sagt. Det er den kendsgerning, som hr. Staes' betænkning med rette er baseret på.
<P>
Af svarene på fem skriftlige forespørgsler om dette emne, som jeg har stillet til Rådet og Kommissionen - jeg beklager for resten også, at Rådet er så ringe repræsenteret - fremgår det bl.a., at momstabet i Tyskland alene i 2005 beløb sig til 17 mia. EUR, og at det i Det Forenede Kongerige beløb sig til 18 mia. EUR. Tallene gør det klart for alle, at det er til stor skade for den nationale økonomi, og at det skal stoppes så hurtigt som muligt.
<P>
Hvordan skal vi dog gøre det? Svaret har til dato - i henhold til Revisionsretten, som har udfærdiget en særberetning om dette emne - været gennem samarbejde mellem de ansvarlige nationale administrative myndigheder, men det er netop dét, der slet ikke har fungeret i de seneste år.
<P>
Endnu en gang befinder europæerne sig i en situation, hvor de forfølger et velment mål, men hvor de sælger skindet, før bjørnen er skudt. Og i dette tilfælde er bjørnen medlemsstaterne, som ikke kan slå ned på international momsunddragelse ved hjælp af administrative foranstaltninger.
<P>
Der er dermed f.eks. store uforklarede forskelle i opgørelserne af antallet af modtagne anmodninger om oplysninger og antallet af besvarede anmodninger. Spejlbilledforskellene i statistikkerne om handel inden for Fællesskabet, som Kommissionen har fremlagt som svar på min skriftlige forespørgsel af 6. maj, som angiveligt beløb sig til den fyrstelige sum af 77 mia. EUR i 2007, kan også være et tegn på momssvig. Jeg vil benytte denne lejlighed til at spørge Kommissionen, hvornår den vil fremlægge resultaterne af undersøgelsen for os.
<SPEAKER ID="263" NAME="Vladimír Maňka">
for PSE-Gruppen. - (SK) Fru formand, mine damer og herrer! Forestil Dem, at der ikke fandtes skatteunddragelse i EU. Hvis de midler, der erhverves på denne måde, blev fordelt retfærdigt, ville hver borger i EU, inklusive børn og pensionister, have 500 EUR mere til rådighed hvert år.
<P>
Intet land kan effektivt bekæmpe skatteunddragelse alene. Der kræves internationalt samarbejde, navnlig på momsområdet, hvor overvågning af transaktioner inden for Fællesskabet kompliceres af det nuværende system. En løsning med langsigtet positiv indvirkning på bekæmpelsen af skatteunddragelse ville være oprettelsen af en momsordning, hvor transaktioner mellem medlemsstaterne pålægges en anden momssats end nul. Nulmomssatsen på eksport misbruges af svindlere og kriminelle grupper, der f.eks. opretter fiktive transaktioner og svigagtigt tømmer de statslige budgetter for milliarder af euro.
<P>
De nuværende lange tidsfrister for fremsendelse af momsangivelser giver desuden plads til sådanne former for skattesvig. Betænkningen om det direktivforslag, vi nu drøfter, omhandler en fremskyndelse af udvekslingen af de oplysninger, der er nødvendige for at bekæmpe skattesvig. Det er en af årsagerne til, at vi reducerer tidsfristen for fremsendelse af momsangivelser i forbindelse med transaktioner inden for Fællesskabet.
<P>
Den momsordning, der blev fastlagt i 1993, er kun midlertidig. Jeg tror, at Kommissionen i begyndelsen af næste embedsperiode vil fremlægge mere ambitiøse foranstaltninger vedrørende en endelig og omfattende momsreform. Den midlertidige karakter af den nuværende ordning er en af grundene til, at jeg i mit ændringsforslag, som blev godkendt i udvalget, anmoder Kommissionen om at evaluere indvirkningen af de vedtagne foranstaltninger tre år tidligere, end det foreslås i det oprindelige ændringsforslag. Formålet er at undgå en situation, hvor ordningen evalueres på et tidspunkt, hvor den ikke længere anvendes.
<P>
Endelig vil jeg takke ordføreren og lykønske ham med en afbalanceret betænkning. Forslaget omhandler en tidlig reaktion mod skattesvig. Det er også positivt, at erhvervsdrivende selv har sagt, at den administrative byrde vil være minimal.
<SPEAKER ID="264" NAME="Miguel Portas">
for GUE/NGL-Gruppen. - (PT) Fru formand! Når Revisionsretten siger, at beløbet for momssvig muligvis overstiger EU's samlede budget, og hr. Staes hævder, at dette tal er mere end fordoblet, er drøftelsen af disse betænkninger helt berettiget. Det er især indlysende, at medlemsstaterne skal støtte oprettelsen af et register over fysiske personer, der bruger tomme selskaber for at unddrage sig skat. Jeg støtter også hr. Staes' forslag.
<P>
Når det er sagt, er det ikke momsunddragelse, der er hovedproblemet i forbindelse med skatteunddragelse i Europa, fordi der er en type af lovlig unddragelse, der tillades af regeringerne i form af offshorecentre. I disse centre hvidvaskes indtjeningen fra kriminalitet, og legitime midler kriminaliseres. Når pengene fra vores skatter ender med at blive brugt til at redde banker og bankfolk, er afskaffelsen af skattely den reelle test af Europas mod i nær fremtid. Det er sådan, vi vil blive bedømt, og vi er stadig lysår fra det, der kræves med hensyn til skatteunddragelse.
<SPEAKER ID="265" NAME="Sergej Kozlík" AFFILIATION="NI">
(SK) Fru formand, mine damer og herrer! Det er uomtvisteligt, at skatteunddragelse forårsager betydelig forvridning af konkurrencen og gennemførelsen af det indre marked og reducerer de offentlige indtægter. Begrundelsen er ikke helt overbevisende, når den anfører, at de foreslåede foranstaltninger, som udelukkende har til formål at gøre indsamlingen og udvekslingen af oplysninger vedrørende transaktioner inden for Fællesskabet hurtigere, ikke vil repræsentere en yderligere byrde for virksomhederne.
<P>
Samtidig anerkender Kommissionen i sin begrundelse, at der er tvivl blandt virksomhederne med hensyn til skatteadministrationernes evne til at anvende de fremsendte oplysninger. Begrundelsen gør intet for at afklare dette. Foranstaltningerne med henblik på at bekæmpe skatteunddragelse skal dog starte et sted. Kun praksis vil sandsynligvis vise, om den foreslåede foranstaltning fungerer eller blot bliver endnu en administrativ byrde for virksomhederne.
<SPEAKER ID="266" NAME="Bogusław Liberadzki" AFFILIATION="PSE">
- (PL) Fru formand! Jeg vil gerne betragte både betænkningen og selve problemet med udgangspunkt i for det første svig, for det andet i budgettab og for det tredje forvridningen af virksomhedernes konkurrencedygtighed, fordi skatteunddragelse underminerer principperne om retfærdig konkurrence.
<P>
Jeg sætter stor pris på betænkningen og ordføreren, hr. Staes, som har udarbejdet en fremragende betænkning. Det er en af de få betænkninger, som ikke kun henviser til beløb, men som også udpeger de medlemsstater, hvor disse uregelmæssigheder finder sted. Jeg vil også udtrykke min taknemmelighed over for Revisionsretten, som har fremhævet to grupper af årsager. For det første årsager i forbindelse med medlemsstaterne, som kan fortolkes som en form for passivitet fra Rådets side eller inerti fra medlemsstaternes side, der kunne yde et væsentligt bidrag til at løse problemet ved at tage tilsyneladende simple skridt, f.eks. omgående udveksling af oplysninger, pålidelig udveksling af oplysninger og demonstration af viljen til at udpege og fjerne årsagerne til den aktuelle situation.
<P>
Det er også et andet vigtigt problem, der ikke fik tilstrækkelig plads i kommissærens indlæg: Hvad kan Kommissionen sammen med sine agenturer, f.eks. Generaldirektoratet for Beskatning og Toldunion og Det Europæiske Kontor for Bekæmpelse af Svig faktisk gøre i stedet for at komme med den sædvanlige bureaukratiske forklaring om, at det indtil videre ikke har givet resultatet, uanset hvor meget vi har gjort?
<SPEAKER ID="267" NAME="Louis Michel">
medlem af Kommissionen. - (FR) Fru formand, mine damer og herrer! Jeg takker Dem for de bemærkninger og synspunkter, De har givet udtryk for under denne forhandling.
<P>
Kommissionen vil overveje Parlamentets forslag i sine nuværende og kommende lovgivningsforslag.
<P>
Det glæder mig at bemærke, at Parlamentets holdninger svarer til Kommissionens, hvad angår de foranstaltninger, der skal iværksættes for at styrke kampen mod momssvig i EU. Jeg glæder mig navnlig over den brede støtte til hovedmålsætningen i Kommissionens første konkrete forslag, nemlig inden januar 2010 at gøre indsamlingen og udvekslingen af oplysninger vedrørende transaktioner inden for Fællesskabet hurtigere.
<P>
Vi har talt om konsekvensanalysen. Kommissionen har undersøgt indvirkningerne på virksomhedernes omkostninger. Disse omkostninger er tilsyneladende begrænsede. For at undersøge de reelle indvirkninger mere præcist er Kommissionen parat til at udarbejde en evalueringsrapport. Det foreløbige resultat af den aktuelle analyse, som De henviser til, fru Stauner, vil blive fremlagt i de kommende uger og vil derefter blive valideret i samarbejde med medlemsstaterne.
<P>
Kommissionen, hører jeg, kan kun acceptere ændringsforslag 4 og 7 i betænkningen ...
<P>
Kan De derfor ikke acceptere ændringsforslag 4 og 7 i betænkningen?
<P>
Vi kan faktisk acceptere ændringsforslag 4 og 7 i hr. García-Margallo y Marfils betænkning.
<P>
Jeg undskylder denne fremgangsmåde, men jeg er ikke, som De har bemærket, og som De ved, ikke den ansvarlige kommissær, og jeg har et mindre dybdegående kendskab til disse problemer, som derfor er en større udfordring for mig, end til andre.
<SPEAKER ID="268" NAME="José Manuel García-Margallo y Marfil" LANGUAGE="ES">
Fru formand! Tro mig, kommissær Michel, jeg sætter pris på den venlighed, De udviser ved at deltage her og drøfte emner, der faktisk er vanskelige for alle.
<P>
Kommissionen anmodede os om at være hurtige, og vi har reageret hurtigt. Retsudvalget indsendte på behørig vis sin holdning i god tid, og med en sjælden enstemmighed godkendte Økonomi- og Valutaudvalget den betænkning, vi drøfter i dag.
<P>
De har, hr. kommissær, læst de forslag, som Rådet vedtog den 1. december, højt for os ud fra de noter, som Komitéen for Fiskale Anliggender har udarbejdet til Dem. Disse forslag er dog ikke præcis dem, vi drøfter her. Vi drøfter noget andet. Det overrasker mig ikke, at de har fortalt os, hvad de har tænkt sig at gøre, fordi de har faktisk kun gjort ganske lidt, som jeg sagde tidligere.
<P>
Den hastighed, som Parlamentet har handlet med i forbindelse med dette meget vigtige emne, er ikke, som mine kolleger har påpeget, blevet ledsaget af entusiasme i hverken Kommissionen eller Rådet.
<P>
En meget vigtig udvalgsformand sagde på et tidspunkt, at han forventede "de l'audace, encore de l'audace et toujours de l'audace" fra Kommissionen - frækhed, mere frækhed og altid frækhed. Kommissionen har monopol på lovgivningsinitiativet, og sådan har Parlamentet ønsket det, men at have dette monopol betyder, at Kommissionen skal fremsætte disse initiativer direkte og uden frygt og uden at holde noget tilbage af frygt for, at Rådet ikke vil godkende dem.
<P>
Initiativer skal lanceres, skubbes frem og kæmpes for, og Rådet er ansvarlig over for Kommissionen og Parlamentet, hvis forslagene ikke er vellykkede. Det har ikke været tilfældet. Det, som jeg beskrev i mit tidligere indlæg, var en fortælling om dalende ambition fra de mest absolutte forslag til konventionelle foranstaltninger, til en pakke med foranstaltninger, hvoraf kun de to - de mest beskedne - er blevet udvalgt.
<P>
Jeg takker hr. Michel og beder ham overbringe min tak til den ansvarlige kommissær for at have accepteret et par ændringsforslag, men jeg er virkelig frustreret over det, som vi har drøftet her.
<SPEAKER ID="269" NAME="Bart Staes">
ordfører. - (NL) Fru formand, hr. kommissær, mine damer og herrer! Jeg kan kun tilslutte mig det, som hr. García-Margallo y Marfil har sagt. Efter min mening viser begge de betænkninger, faktisk de tre betænkninger, vi sidder med, og den måde, de er blevet godkendt på af Økonomi- og Valutaudvalget på den ene side og Budgetkontroludvalget på den anden, et højt niveau af beslutsomhed - en beslutsomhed om ikke at tage dette let.
<P>
Det drejer sig om mange penge. Forestil Dem, hvis vi blot kunne få fat i en fjerdedel af disse penge. Så ville vi have en fond på 60 mia. EUR i medlemsstaterne og EU. Vi har brug for disse penge. Hr. Verheugen, som er her i dag, har en vigtig opgave at løse. Vi ved derfor, hvad vi kæmper for. Vi kæmper også mod uretfærdighed. Dem, der ikke betaler skatter, som forsøger at unddrage sig dem, handler dybest set asocialt. Dette er derfor noget, som kræver beslutsomhed i Parlamentet.
<P>
Jeg vil gerne sige til kommissær Michel, at jeg forstår hans reaktion. Han har sine egne kompetencer. Han er her i stedet for en anden, og jeg kan forstå, at han blot læser et svar højt. Det er ikke noget problem. Jeg tager hans tekst med mig, så arbejder vi med den.
<P>
Jeg vil dog anmode Kommissionen om ikke kun at drøfte undersøgelsen af omfanget af svig, som vil foreligge inden udgangen af året, med medlemsstaterne, men også at fremsende den til Økonomi- og Valutaudvalget og Budgetkontroludvalget, så vi også kan medtage en række andre aspekter.
<SPEAKER ID="270" NAME="Formanden">
Forhandlingen er afsluttet.
<P>
Afstemningen finder sted torsdag den 4. december 2008 kl. 12.
<P>
Skriftlige erklæringer (artikel 142)
<SPEAKER ID="271" NAME="Sebastian Valentin Bodu  " LANGUAGE="RO">
Den pågældende betænkning er især vigtig, fordi den indfører ordninger med henblik på at eliminere eller reducere mulighederne for at bedrage budgettet ved hjælp af svigagtige transaktioner inden for Fællesskabet, der er belagt med moms.
<P>
I øjeblikket anslås de årlige tab som følge af fiktive transaktioner, der involverer "missing traders" (karruselsvig), at beløbe sig til 100 mio. EUR (16 % af EU's faktiske ressourcer).
<P>
Reduktion af tidsfristerne for indsamling og udveksling af oplysninger mellem medlemsstaternes skatteadministrationer kan bidrage til at forbedre overvågningen af transaktioner af denne type.
<P>
I henhold til et godkendt ændringsforslag til denne betænkning fra Kommissionen skal skatteadministrationerne tilsluttes en fælles database, hvor oplysninger om fysiske personer bag "missing traders", der er ansvarlige for svigagtige transaktioner af denne art, registreres.
<P>
Dette vil afskrække disse virksomheder fra at etablere andre selskaber andre steder i EU og ikke kun i én medlemsstat, som det sker i øjeblikket. Dette vil blive opnået, fordi de identificeres i realtid, når en person kontrolleres i databasen, og fordi oplysningerne sendes til handelsregistret, når der indgives en ansøgning om registrering af et nyt selskab.
<SPEAKER ID="272" NAME="Zbigniew Krzysztof Kuźmiuk  " AFFILIATION="UEN">
skriftlig. - (PL) I mit indlæg i forhandlingen om bekæmpelse af skattesvig vil jeg gerne henlede opmærksomheden på følgende spørgsmål. Tabet af indtægter som følge af momssvig i de forskellige medlemsstater er meget højt og stiger hvert år. I Tyskland alene i 2005 beløb tabet sig til 17 mia. EUR i 2005, og i Det Forenede Kongerige beløb det sig til mere end 18 mia. EUR i skatteåret 2005-2006.
<P>
Selv om EU har indført mange initiativer for at bekæmpe momssvig, f.eks. Eurocanet (et netværk til udveksling af oplysninger om virksomheder, der mistænkes for momssvig, der desværre ikke omfatter Tyskland, Det Forenede Kongerige og Italien), og arbejdet i institutioner, som f.eks. Europol, Eurojust og OLAF, stiger disse tab år for år.
<P>
Under disse omstændigheder skal vi opgive foranstaltninger, der fører til oprettelse af nye mellemstatslige agenturer og i stedet styrke Kommissionens rolle som den centrale koordinator af det administrative samarbejde mellem de enkelte medlemsstater, der ønsker at bekæmpe momssvig. Det kan derfor drøftes, om vi skal oprette en ny ordning, Eurofisc, der er tænkt som et nyt decentralt netværk, som medlemsstaterne kan deltage i frivilligt.
<SPEAKER ID="993" NAME="Andrzej Jan Szejna  " LANGUAGE="PL">
Betænkningen om forebyggelse af momsunddragelse i forbindelse med transaktioner inden for Fællesskabet er en meget vigtig retsakt.
<P>
Skattesvig er et angreb på princippet om retfærdig og gennemsigtig beskatning. Det underminerer også det grundlag, EU arbejder på. Når EU's budget tilføres færre midler, kan vi ikke gennemføre politikkerne fuldt ud.
<P>
Bekæmpelse af skattesvig hører generelt under medlemsstaternes kompetence. Sidstnævnte bør dog ikke handle i isolation. Der er et tydeligt behov for at koordinere arbejdet på fællesskabsplan og styrke samarbejdet mellem de nationale administrationer i medlemsstaterne og Kommissionen.
<P>
Reform af momssystemet er en langvarig og tidskrævende proces. Den omhandlede betænkning anfører derfor, at der skal anvendes konventionelle foranstaltninger. Det omfatter ændringer i lovgivningen, hvad angår skatteyderes ansvar, hvis de nødvendige oplysninger ikke indgives til tiden, eller hvis de indgives for sent. Andre ændringer omfatter reduktion af tiden til indhentning af oplysninger og hurtig korrektion af forkerte oplysninger samt hurtigere udveksling af oplysninger i forbindelse med transaktioner inden for Fællesskabet.
